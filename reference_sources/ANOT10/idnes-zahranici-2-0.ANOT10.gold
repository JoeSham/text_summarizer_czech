Prezident Bašár Asad opustil Damašek a zdržuje se teď v přímořském letovisku Latákíja.
Ve středu přišel Asad při atentátu o tři klíčové spolupracovníky.
Bitva o Damašek mezitím pokračuje.
Povstalci se tam ve čtvrtek střetli mimo jiné i před sídlem vlády.
A vojsko, které slíbilo pomstu za atentát na velení bezpečnostních sil, pálilo do ulic města z automatických zbraní z helikoptér, popsala agentura Reuters.
Rebelové se koncentrují v několika čtvrtích a většinou jsou vyzbrojeni mnohem hůře, k dispozici mají základní zbraně nebo ruční protitankové granátomety.
Ve státní televizi se objevilo varování, že povstalci se převlékají za vojáky Republikánských gard a chystají se vraždit obyvatele hlavního města.
Ve středu zemřelo v Sýrii přes 200 lidí, většinou civilistů, uvedla agentura AFP s odvoláním na Syrskou organizaci pro monitorování lidských práv (OSDH).
Rusko a Čína, hlavní stoupenci syrského režimu, na půdě Rady bezpečnosti OSN vetovaly rezoluci, která Asadově vládě hrozila sankcemi v případě, že nestáhne z obydlených oblastí tanky a těžké zbraně.
