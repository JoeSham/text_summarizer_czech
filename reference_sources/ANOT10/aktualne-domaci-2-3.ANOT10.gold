České a slovenské muzeum v Cedar Rapids v americkém státě Iowa, které v roce 2008 vážně poškodily záplavy, dnes po čtyřech letech znovu otevřelo dveře návštěvníkům.
Velkým nákladem zrekonstruovaná budova nabízí trojnásobně větší prostory, zvýšenou polohu jako ochranu před velkou vodou a lákavý program pro návštěvníky.
Po záplavách byla loni budova přemístěna na vyšší místo a její plocha se ztrojnásobila.
Český stánek v Cedar Rapids získal větší muzejní prostory, divadlo pro 50 diváků, tři galerie, amfiteátr a studovnu.
Znovuotevření českého a slovenského muzea je pro obchodníky důležitou vzpruhou, protože přinese do města nový příliv turistů.
Velkou pozornost návštěvníků dnes při slavnostním otevření muzea vyvolala souborná výstava děl českého malíře Alfonse Muchy, kde se představuje na 230 umělcových děl.
Další výstava představuje návštěvníkům české a slovenské kroje, z nichž část poškozená záplavami byla nákladně obnovena.
Město si udržuje nejstarší českou školu na území Spojených států, která je v provozu bez přerušení od roku 1870.
