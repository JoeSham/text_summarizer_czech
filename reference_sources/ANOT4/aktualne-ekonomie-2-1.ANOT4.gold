Oficiálně začíná v Německu letní výprodej až příští pondělí, mnoho tamních obchodů ale snížilo ceny letního sortimentu už nyní.
Může za to nepříznivé počasí, kvůli němuž jde podle prodejců sezonní zboží špatně na odbyt.
Ve výlohách obchodních pasáží lze skutečně v těchto dnech vidět nabídky slev 50, 70 i 80 procent.
"Obchody jdou špatně," potvrdil deníku Berliner Morgenpost místopředseda Spolkového svazu textilního maloobchodu (BTE) Siegfried Jacobs.
"Tlak na sklady je obrovský," vysvětlil představitel BTE, proč se prodejci snaží sezonního zboží v předstihu zbavit za nižší ceny.
K letnímu výprodeji v Německu se stále častěji připojují také prodejci nesezonního zboží, jako jsou domácí spotřebiče, zábavní elektronika či vybavení pro dům a zahradu.
