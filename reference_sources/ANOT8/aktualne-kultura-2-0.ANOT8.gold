V socialistickém státě se seznamoval s normalizační realitou, když pořizoval reportáže a fotografie pro časopisy Harper's Magazine, The Nation či Creative Camera.
Realita poloviny sedmdesátých let byla přesto poněkud volnější, takže Sawyerovi, který byl ve spisu StB veden pod krycím jménem Savoj, umožňovala celkem volný pohyb při práci.
Protože se kromě jiného zajímal také o velkoformátovou fotografii, využil návštěvy Prahy k seznámení s legendárním fotografem Josefem Sudkem, od kterého chtěl získat fotografie pro časopis Modern Photography.
Josef Sudek nerad navštěvoval vernisáže svých výstav, ale v tomto případě učinil výjimku a s Annou Fárovou a právě Charlesem Sawyerem navštívil roudnickou galerii.
Současnou výstavou fotografií s názvem Tenkrát na Východě, tenkrát v Roudnici se Charles Sawyer vrací po více než pětatřiceti letech zpět na půdu roudnické galerie, kde ve foyer představuje výběry ze tří souborů ze sedmdesátých let.
Předmětem jeho zájmu byli v té době především disidenti, se kterými se setkával, pořizoval jejich portéty a dělal s nimi rozhovory.
Portréty jsou vytvářeny v duchu klasické dokumentaristické tradice druhé poloviny dvacátého století, focené kinofilmovou Leikou na černobílý film, s využitím stávajících světelných podmínek.
