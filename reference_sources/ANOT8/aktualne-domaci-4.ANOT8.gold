Ve Statenicích u Prahy v neděli ráno hořel zahradní domek, uvnitř hasiči našli dvě ohořelá těla.
Několik svědků tvrdí, že požáru předcházel výbuch, policie to ale nepotvrdila.
Totožnost mrtvých zatím kriminalisté zjišťují, řekla mluvčí policie Prahy-venkov Štěpánka Zatloukalová.
Jak se lidé v domku ocitli a zda se v něm nacházeli ještě před vznikem požáru, je podle Zatloukalové předmětem dalšího vyšetřování.
"V současné době shromažďujeme veškeré informace a stopy, které by mohly přispět k objasnění případu," uvedla Zatloukalová.
Podle Zatloukalové se neštěstí stalo v Únětické ulici v místní části Černý Vůl.
