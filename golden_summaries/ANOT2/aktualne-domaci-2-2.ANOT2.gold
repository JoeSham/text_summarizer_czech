Mánek ještě jako náměstek nedávno odvolaného ředitele Jana Stráského nepovolil, aby v podzimním vydání odborného časopisu Šumava vyšel článek, v němž dva pracovníci parku kritizují kácení stromů u Ptačího potoka i své nadřízené.
Poté, co článek nevyšel v časopise Šumava, ho autoři nabídli do jiného odborného periodika Naše příroda, ale nakonec se na otištění nedohodli.
Podle Jaromíra Bláhy z ekologického Hnutí Duha studie Pavly Čížkové a Pavla Hubeného, která nesměla vyjít v časopise Šumava, ukazuje, že u Ptačího potoka ještě žijí stromy z původní generace nedotčeného pralesa.
"Příspěvek nebyl zařazený z toho důvodu, že byl nevyvážený a nepravdivě napadal vedení Správy Národního parku Šumava, což je od zaměstnance správy zvláštní praktika," vzkázal Mánek přes svého mluvčího.
Autoři - Čížková s Hubeným - v něm na základě několikaletého výzkumu uvádějí, že porosty u Ptačího potoka mají všechny základní charakteristiky přirozeného lesa a že poslat do této oblasti na kůrovce dřevorubce je nesmysl.
"Vlastní odborná analýza správy parku potvrdila vysokou přírodní hodnotu lesů, které by měly zůstat součástí území ponechaného přírodě," řekl Aktuálně.cz Bláha, který zároveň kritizoval vedení parku za to, že zakázalo výsledky průzkumu publikovat.
"Kácení nezabrání šíření kůrovce a zničí vzácnou přírodu," tvrdí Bláha.
