Podle všeho nejstarší známou kopii slavné Mony Lisy od Leonarda da Vinciho objevilo ve svých sbírkách muzeum Prado ve španělské metropoli Madridu.
Důkladné restaurační práce pak odhalily, že obraz vznikl v samotné Leonardově dílně - a pravděpodobně ve stejném období, kdy italský mistr pracoval na originálu.
Na obraze je portrét velmi připomínající Giocondu, jež vznikla v letech 1503-06; krajina v pozadí je na něm však pokryta jakousi patinou času, tvoří ji šedavá skaliska.
Kopie byla skryta pod přemalbou, takže se dlouho mělo za to, že vznikla až dlouho po Leonardově smrti.
Další výzkum kopie by mohl odhalit například detaily toscánské krajiny; z obrazu se také zdá, že dívka, jež stála modelem, je mladší, než se původně myslelo.
