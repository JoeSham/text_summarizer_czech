V České republice pracovalo v prvních třech čtvrtletích loňského roku v průměru 248 900 důchodců.
Lidí se starobní penzí mezi pracujícími důchodci bylo 156 800, dalších 84 500 jich pobíralo invalidní důchod.
Nejvíce pracujících seniorů se přitom nacházelo v nejlidnatějších regionech ČR, tedy v Praze, Středočeském, Jihomoravském a Moravskoslezském kraji.
Vysoký podíl pracujících starobních důchodců na celkový počet byl i v Karlovarském, Libereckém, Plzeňském a Jihomoravském kraji, a to mezi sedmi až osmi procenty.
Dominantním sektorem pro pracovní uplatnění starobních důchodců jsou služby, ve kterých pracují tři čtvrtiny z nich.
Téměř dvě třetiny pracujících seniorů je přitom zaměstnáno ve vysoce kvalifikovaných profesích, zařazených do hlavní třídy specialisté nebo do široké skupiny technických, zdravotnických a pedagogických pracovníků.
"Při analýze reakcí na vystavené pracovní pozice se ukazuje, že senioři mají častěji zájem o práci na plný úvazek," uvedl Tomáš Ervín Dombrovský, mluvčí společnosti LMC provozující pracovní portály Jobs.cz a Prace.cz.
