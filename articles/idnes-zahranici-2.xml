<clanky>
<clanek>
<nadpis>
Volby v Libyi vyhráli liberálové a prolomili vlnu vítězství islamistů
</nadpis>
<text>
Coby vítěz v nedávných parlamentních volbách v Libyi vyšla liberální koalice, již vede někdejší přechodný premiér Mahmúd Džibríl. 
Na rozdíl od Tuniska a Egypta, které loni také svrhly své autoritářské vládce, tak v Libyi nevyhráli konzervativní islamisté. 
Nicméně ještě mají šanci se podílet na moci.
Džibrílovo Spojenectví národních sil seskupuje přes 40 politických organizací a přes 200 organizací občanské společnosti. 
Libyjci jim ve volbách svými hlasy zajistili 39 z 80 křesel v parlamentu, která jsou určena politickým stranám.
Politická odnož libyjského Muslimského bratrstva, Strana spravedlnosti a výstavby, obsadí 17 křesel. 
Jenže libyjské národní shromáždění má celkem dvě stě křesel. 
Sto dvacet z nich je vyčleněno pro nezávislé kandidáty a o těch se zatím moc neví. 
Kam tedy bude sněmovna směřovat, zatím není jasné.
Jména nezávislých kandidátů už volební komise oznámila také, zatím ale nikdo netuší, jaká politická spojenectví vytvoří. 
Národnímu shromáždění by také mohly dominovat nepředvídatelné frakce různých kandidátů zvolených na základě lokálních konexí, pověsti a sociálního postavení spíše než na základě ideologie, píše agentura Reuters.
Výsledek libyjských voleb vybočil ze série volebních vítězství islamistů v dalších regionech, které loni zasáhlo takzvané arabské jaro. 
Islamisté s převahou zvítězili například v Tunisku i Egyptě, kde si obyvatelé nedávno zvolili i islamistického kandidáta coby nového prezidenta.
Spojenectví národních sil, které bývá západními médii označováno jako liberální, nicméně odmítá nálepku sekularistů a samo sebe popisuje spíše jako umírněnou islámskou politickou stranu. 
Analytici předvídají, že by se mohlo spojit s některými menšími stranami a množstvím nezávislých poslanců a vytvořit většinu.
Nicméně ryze islámská Strana spravedlnosti a výstavby je přesvědčena, že také získá mezi nezávislými spoustu spojenců.
Libye je už teď konzervativní zemí, kde je zakázán alkohol a většina žen se halí do závojů, a výsledky voleb jen těžko přinesou novou éru liberálních reforem, píše Reuters. 
Na druhou stranu analytici Džibrílovi přičítají schopnost postavit zpátky na nohy ekonomiku země, která má velkou šanci se díky obrovským ropným zásobám rychle vzpamatovat.
Hlavním úkolem nově zvolené sněmovny bude kromě jmenování premiéra a schvalování zákonů také příprava na nové parlamentní volby, které budou vypsány poté, co libyjští zákonodárci v příštím roce vytvoří zcela novou ústavu.
Mezitím sílí spekulace o budoucnosti Mahmúda Džibríla, který byť vede Spojenectví národních sil, tak sám ve volbách nekandidoval. 
I proto se hovoří stále častěji o tom, že by se mohl vynořit jako příští libyjský lídr, případně jako prezident. 
Pokud tedy nová ústava tuto formu vlády zavede.
Libyjci šli začátkem k července k prvním svobodným volbám po několika desítkách let. 
Moc tam třímal ve svých rukou od převratu v roce 1969 až do svého loňského svržení Muammar Kaddáfí, který se ovšem neoznačoval coby prezident. 
Excentrický plukovník oficiálně neměl žádnou funkci, titulovali ho jako vůdce libyjské revoluce. 
Volební komise v úterý oznámila, že prvních voleb po pádu Kaddáfího se zúčastnilo 62 procent voličů.
</text>
</clanek>
<clanek>
<nadpis>
Vetchý nacista daleko neutekl, Maďaři ho dopadli a vyslechli
</nadpis>
<text>
Maďarská prokuratura oznámila, že údajný nacistický zločinec László Csatáry byl dopaden. 
Jeho identitu odhalili v neděli britští novináři, sedmadevadesátiletý muž ale v pondělí před spravedlností uprchl.
Policie Csatáryho zadržela za úsvitu, uvedl v tiskovém prohlášení budapešťský soud. 
Zatčen byl v jednom bytě. 
Nebylo to však na žádné ze dvou adres, které nedávno objevili v Budapešti britští novináři, upřesnil na tiskové konferenci budapešťský prokurátor Tibor Ibolya.
Detektivové Csatáryho po zadržení vyslechli a poté ho umístili do domácího vězení. 
Díky tomu mu mohou zabavit cestovní pas. 
Maďarský rozhlas uvedl, že policie už podala podnět k jeho převozu do vyšetřovací vazby.
První zprávy naznačovaly, že prokuratura Csatáryho obvinila z válečných zločinů. 
Později ale vyšlo najevo, že policisté ho pouze vyslechli. 
Zadržený je prý na svůj věk v dobrém psychickém i fyzickém stavu, uvedla BBC. 
Csatáryho jméno je vysoko na seznamu deseti hledaných nacistických zločinců Centra Simona Wiesenthala. 
Jako šéf maďarské policie v košickém ghettu se na jaře 1944 podílel na deportaci 15 tisíc Židů do Osvětimi.  
V roce 1941 údajně sehrál klíčovou roli v deportaci 300 Židů z Košic do města Kamenec Podolský na Ukrajině, kde byli téměř všichni zavražděni.
V bývalém Československu byl po válce v nepřítomnosti odsouzen k trestu smrti, ještě předtím se mu ale povedlo prchnout do Kanady. 
Csatáry poté žil pod falešným jménem v Montrealu a Torontu a živil se jako obchodník s uměním.
V roce 1995 kanadské imigrační úřady zjistily, že jim sdělil falešné údaje o své národnosti a zatajil svoji spolupráci s nacisty. 
O dva roky později proto o kanadské občanství přišel. 
Než ale mohl být deportován, sám Kanadu opustil. 
Jeho dcera v říjnu 1997 řekla vyšetřovatelům, že odletěl do Evropy.
Jeruzalémské Centrum Simona Wiesenthala už loni informovalo maďarské úřady, že se Csatáry ukrývá někde v Budapešti. 
Lovce nacistů na to upozornil informátor, který za to obdržel odměnu 25 tisíc dolarů. 
V dubnu tato organizace Csatáryho umístila na první místo na seznamu hledaných nacistických zločinců.
Nakonec jeho bydliště nenašly úřady, ale objevili ho reportéři britského deníku The Sun. 
Poté se v Maďarsku i zahraničí objevily výzvy k jeho rychlému zatčení a souzení. 
Když si pro něj ale v pondělí přišli maďarští policisté, byl nacista opět na útěku. 
Své auto nechal před domem.
Csatáryho zmizení vyvolalo vlnu kritiky, která Maďarsku vytkla liknavost v přístupu ke stíhání zločinů spáchaných za druhé světové války. 
Wiesenthalovo centrum vyzvalo maďarského prezidenta Jánose Ádera, aby Csatáryho pomohl co nejrychleji přivést před spravedlnost.
</text>
</clanek>
<clanek>
<nadpis>
Do Zálivu míří další letadlová loď. Příprava k válce to není, říkají USA
</nadpis>
<text>
Spojené státy vyšlou na Blízký východ další letadlovou loď, už třetí. 
Ministr obrany Leon Panetta povolal urychleně do služby přes pět tisíc námořníků z letadlové lodi USS John C. Stennis. 
A to dokonce o čtyři měsíce dříve, než se původně plánovalo.
Pentagon ale odmítl, že by posiloval svou vojenskou přítomnost kvůli rostoucímu napětí s Íránem a jeho výhrůžkám o blokádě Hormuzské úžiny.
Letadlová loď John C. Stennis z Perského zálivu odplula teprve letos na jaře po sedmiměsíčním nasazení v rámci operace Trvalá Svoboda. 
Plavidlo čekala v domovském přístavu v Bremertonu údržba. 
Teď se narychlo i s celou svou operační skupinou dalších plavidel v srpnu vrátí.
Dokonce o čtyři měsíce dříve, než bylo původně naplánováno v rámci pravidelného střídání. 
Nečekané povolání do služby se týká celkem 5 500 námořníků z letadlové lodi a z raketového křižníku systému Aegis USS Mobile Bay, který do oblasti zamíří také, oznámilo americké ministerstvo obrany.
Podle mluvčího Pentagonu Johna Littla má další letadlová loď v Zálivu "podpořit stávající síly" a zaplnit místo po další letadlové lodi USS Enterprise, která se jakožto služebně nejstarší má koncem léta vrátit zpět do USA, aby byla na konci roku slavnostně vyřazena. 
"Je to v souladu s našimi dlouhodobými závazky v regionu," konstatoval Little.
Mluvčí odmítl, že by vyslání dalších válečných plavidel bylo odpovědí na nějakou konkrétní hrozbu nebo přípravou na případný vojenský střet například s Íránem. 
"Byli jsme v tomto regionu po celá desetiletí a máme zde celou řadu zájmů, které posílení našich schopností podpoří," řekl Little. 
Spojené státy ale podle něj "mají vždy na paměti výzvy, které Írán představuje".
Napětí mezi západním světem a Íránem roste. 
Írán tento týden opět pohrozil, že uzavře Hormuzský průliv, strategickou námořní trasu pro mezinárodní přepravu ropy a plynu.
Teherán požaduje stažení protiíránských sankcí, které svět na zemi uvalil kvůli jeho jadernému programu.
Hormuzským průlivem denně proplují tankery se 17 miliony barely ropy vytěžené v Saúdské Arábii, Spojených arabských emirátech, Kuvajtu a Iráku. 
Představuje to zhruba pětinu celosvětové produkce. 
Dále se jím přepravuje téměř všechen plyn exportovaný z Kataru.
Írán blokádou pohrozil už několikrát a Spojené státy začaly posilovat svou vojenskou přítomnost v oblasti. 
"Pokud Spojené státy posílají do Zálivu něco navíc, nad rámec obvyklého kolotoče, není to jen tak. 
Řekl bych, že tu sílu asi budou potřebovat," řekl pro natoaktual.cz bezpečnostní expert Lukáš Visingr. 
Jak podotkl, už nyní mají Američané v oblasti větší počet válečných lodí, než je obvyklé.
Na Blízkém východě v současnosti hlídkují dvě letadlové lodě - Enteprise a Abraham Lincoln. 
Ve Středomoří navíc operuje další skupina s letadlovou lodí Dwight D. Eisenhower. 
Kolem každé je navíc až tucet dalších plavidel, od torpédoborců, přes raketové křižníky až po jaderné ponorky.
"Další posily na cestě a incident se střelbou na rybářskou loď jen dokládají nervozitu, která tam panuje," připomíná Visingr čerstvý incident u Dubaje.
Američané mají k dispozici celkem 11 letadlových lodí. 
K okamžitému nasazení v řádu dní však nejsou připraveny všechny. 
V hlídkování po celém světě se střídají. 
"Pokud by někdo teď mávnul, tak do boje může vyplout asi šest z nich," dodal Visingr.
</text>
</clanek>
<clanek>
<nadpis>
USA sužuje nejhorší sucho od 50. let. Málo vody je i v Mississippi
</nadpis>
<text>
Spojené státy sužuje nejhorší sucho od 50. let minulého století. 
V řece Mississippi je tak málo vody, že lodě už musí převážet menší náklad, aby nezadřely o dno. 
Sucho ohrožuje úrodu, kvůli němu mohou ceny potravin i paliva vystřelit vzhůru. 
Posledních dvanáct měsíců také bylo vůbec nejteplejších v historii USA.
Současné sucho už přinutilo 26 amerických států vyhlásit v některých místech stav nouze. Například radní ve Warrentonu zakázali lidem kropit trávníky, uzavřeli komerční myčky aut a zakázali jakékoliv používání vody, které není nezbytně nutné. To znamená, že brány zavřelo i městské koupaliště.
A to Američané zažívají snad nejteplejší léto od chvíle, kdy meteorologové začali teploty v USA měřit. 
Hlavní problém je ale právě sucho. 
Guvernér státu Illinois Pat Quinn ho už označil za přírodní katastrofu epických rozměrů. 
"Nikdy jsme neviděli takové sucho a musíme s tím něco udělat," nechal se slyšet.
Vůbec nejvíce postižený je středozápad USA, konkrétně oblasti jižně od Skalnatých hor, státy kolem Velkých plání a Ohio Valley, uvedla televize CNN s odvoláním na Národní středisko klimatických dat (National Climatic Data Center). 
Podle něj je současné sucho vůbec nejhorší od 50. let minulého století.
Sucho v červnu sužovalo celých 55 procent země. 
Ještě větší část USA trápil nedostatek vláhy naposledy v roce 1956, kdy sucho postihlo 58 procent rozlohy země. 
Například v Arkansasu ale nezažili větší sucho dokonce od roku 1925.
Vysychají tam i nádrže, kde se napájí dobytek, a studně nejsou schopny poskytnout dostatek pití pro zvířata. 
Farmáři proto začali skot houfně prodávat právě proto, aby se vyhnuli obtížím s jeho krmením a napájením.
Jiné státy mají strach o zemědělskou úrodu, hlavně o kukuřici a sójové boby. 
Skoro čtyřicet procent kukuřice je už teď ve velmi špatném stavu. 
Američané se tak bojí, že eventuální neúroda sníží export. 
V USA se totiž vypěstuje více než polovina kukuřičné produkce, z níž se vyrábí desítky produktů.
Spojené státy tak s obavami sledují, jak moc kvůli suchu vystřelí ceny potravin i paliva vzhůru.
Například kukuřice za poslední dva měsíce podražila o padesát procent. 
Používá se přitom běžně i jako krmivo pro dobytek, což znamená, že chovatelé skotu budou mít nutně vyšší náklady...
Problémy už začínají mít i lodě na největší americké řece Mississippi. 
I když v jejím případě situace ještě není kritická, na jihu země už klesla hladina vody v toku natolik, že některá nákladní plavidla musí mít lehčí náklad, aby se nezasekla na dně.
Lodě kolikrát mají také problém dostat se k molům, aby z nich mohl být náklad vyložen, píše server The Salt Lake Tribune.
Kromě toho pokles hladiny v Mississippi jižně od New Orleansu přinesl další neblahý jev, a to, že slaná voda z moře z Mexického zálivu se tlačí dále proti proudu řeky, což by dle televize CNN mohlo časem ohrozit dodávky pitné vody.
Do toho všeho musí Američané čelit vysokým teplotám. 
Letošní červen byl čtvrtý nejteplejší od roku 1880, kdy meteorologové začali teplotní data schraňovat. 
A podobně je na tom celý uplynulý rok - posledních dvanáct měsíců bylo vůbec nejteplejších od chvíle, kdy se teploty začaly v USA měřit.
</text>
</clanek>
<clanek>
<nadpis>
Írán pohrozil uzavřením Hormuzského průlivu, Emiráty spustily ropovod
</nadpis>
<text>
Írán opět vyhrožuje uzavřením Hormuzského průlivu, což je hlavní dopravní cesta pro mezinárodní přepravu ropy a plynu. 
Teherán požaduje stažení protiíránských sankcí, jinak úžinu zablokuje.
Podle analytiků může mít zákon vzhledem k malým pravomocem parlamentu jen symbolický význam. 
Není také jasné, jak by při uzavření průlivu Írán postupoval, protože v oblasti je soustředěna masivní vojenská síla USA a jejich spojenců.
"Hormuzský průliv bude uzavřen, dokud nebudou zrušeny všechny sankce uvalené na Írán," prohlásil v neděli podle místní agentury Fars poslanec Džavád Karímí Kudúsí. 
Zákon má parlament projednat tento měsíc. 
Sankce mezinárodní společenství uvalilo na Írán kvůli jeho neprůhlednému jadernému programu.
Írán už uzavřením průlivu hrozil několikrát. 
Šéf generálního štábu íránské armády Sajíd Hasan Firúzábádí ale minulý týden prohlásil, že konečné slovo v případném uzavření důležité dopravní cesty nebude mít armáda ani parlament, ale duchovní vůdce ajatolláh Alí Chameneí.
Hormuzským průlivem denně proplují tankery se 17 miliony barelů ropy vytěžené v Saúdské Arábii, Spojených arabských emirátech, Kuvajtu a Iráku. 
Představuje to zhruba pětinu celosvětové produkce.
Dále se jím přepravuje téměř všechen plyn exportovaný z Kataru.
Když íránská armáda začala hrozit zablokováním průlivu, posílily USA svou vojenskou přítomnost v oblasti.
Spojené arabské emiráty mezitím potichu zprovoznily nový ropovod, který v délce asi 380 kilometrů vyhýbá Hormuzskému průlivu. 
Táhne se přes písečné duny na západě emirátů, přes pohoří Hadžár až do města Fudžajra na břehu Ománského zálivu.
Až dosud se veškerá ropa z emirátů nakládala v Perském zálivu a posílala právě přes Hormuzský průliv. 
Jakmile bude ropovod fungovat s využitím celé kapacity, měl by být schopen přepravovat až dvě třetiny objemu ropy, kterou Emiráty vytěží při maximálním využití vrtů.
Ropovod je podle agentury Reuters navržen tak, aby mohl přepravovat minimálně 1,5 milionu barelů ropy denně. 
Předpokládá se ale, že kapacita se postupně zvýší až na 1,8 milionu barelů denně.
Nové potrubí pro vývoz ropy se v emirátech očekávalo už dlouho, naléhavost jeho zprovoznění se ale objevila až v posledních měsících, kdy z Teheránu začaly přicházet výhrůžky zablokováním Hormuzu.
</text>
</clanek>
</clanky>
