<clanky>
<clanek>
<nadpis>
Poplatky za exhalace chceme do zákona vrátit, shodli se Chalupa a Dienstbier
</nadpis>
<text>
V nedělní partii na Prima Family se oba politici shodli, že by bylo záhodno "poplatkovou povinnost" do zákona vrátit. Ve Sněmovně přitom pro pozměňovací návrh, který poplatky zrušil, hlasovali poslanci napříč politickým spektrem vyjma  VV.

Dienstbier uvedl, že ČSSD se nebrání návratu k původní vládní variantě. Jde podle něj především o to, aby byly podniky motivovány ke snižování emisí. Rozhodovat o podobě zákona bude na příští schůzi rozhodovat Senát.
"To není zákon o poplatcích," doplnil Chalupa s tím, že není smyslem zákona takříkajíc vyinkasovat co nejvíce peněz, ale přimět podniky, aby v rámci možností snížily exhalace, za což by byly odměněny nižšími poplatky.

Prezident Svazu průmyslu a dopravy Jaroslav Hanák uvedl, že poplatky nejsou pro firmy motivační a mohou v konečném důsledku snížit konkurenceschopnost. Firmy podle něj v minulosti investovaly miliardy do snížení emisí a další miliardy budou muset investovat i bez uzákonění dalších poplatků. Hanák hovořil o likvidačním potenciálu poplatků, což však oba politici odmítli.
Hanák poukazoval, že vedle průmyslových znečišťovatelů jsou tu lokální topeniště, kde lidé spalují "ledacos". Ministr uznal, že za znečištěním u nás stojí z jedné třetiny právě domácnosti. Proto chce i nadále podporovat výměnu kotlů na pevná paliva, které jsou ekologičtější a výhodnější.

Dienstbiera mrzí, že se do zákona nedostaly namátkové kontroly, které by odhalily extrémní případy, kdy lidé spalováním nebezpečných látek zamořují vzduch ve svém okolí. Norma naopak počítá s pravidelnými revizemi všech nových kotlů.

Podle Chalupy je lepší řešit tyto problémy na úrovni místních samospráv. Dienstbier namítl, že nejde o systémové řešení. Ministr chce s právníky připravit návrh, který by pomohl zasáhnout i proti nejextrémnějším případům.

</text>
</clanek>
<clanek>
<nadpis>
Kostel v Žumberku ukrýval podpis políra i erbovní rožmberské růže
</nadpis>
<text>
"Takto obsáhlý a kompletně zachovaný pamětní nápis ve středověkém kostele je v kraji naprosto ojedinělý," uvedl Roman Lavička z Národního památkového ústavu v Českých Budějovicích.
Nápis "maister hans zu Schweincz XIII°" se štítkem a značkou kamenického mistra i 26 erbovních štítků, mezi nimiž jsou například rožmberské červené pětilisté růže, objevili při práci restaurátoři Antonín Hamsík a Pavel Hála koncem února. 
"Nápis přesně datuje dokončení kostela - číslovku na jeho konci totiž čteme jako 1513. 
Z textu pak lze rozklíčovat existenci dosud neznámého kameníka Jana z Trhových Svinů," vysvětlil Lavička s tím, že datum umožňuje i lepší poznání kostela v kontextu tehdejší architektonické tvorby.
Samotný podpis zároveň potvrzuje běžnou středověkou praxi, že stavbu řídil nejvýznamnější kamenický a zednický mistr - polír, pod jehož vedením pracovala skupina tesařů, zedníků a kameníků.
"Ti zanechali uvnitř kostela odlišné kamenické značky, než jakou vidíme na malovaném štítku vedle jména políra Jana," dodal Lavička.
Obdobně unikátní jsou podle Lavičky i zatím více, či méně odhalené erbovní štítky, rovněž zhotovené při dokončení kostela.
"Jedná se o čtyři rožmberské červené pětilisté růže a dva štítky s párem zkřížených klíčů. Další nesou dělené pruhy vodorovně i na koso a doplňují je heraldické figury," upřesnil.
Před jejich kompletním odhalením a restaurováním je prý ale těžké význam této znakové galerie odhadnout.
Veřejnost se s těmito nálezy seznámí zřejmě už letos v hlavní turistické sezoně. 
"Kostel sice není ještě kompletně zrekonstruovaný, ale to by nemělo vadit," řekl kastelán místní tvrze Roman Josefík.
Žumberský kostel sv. Jana Křtitele spadá pod farnost v Trhových Svinech. 
Jeho kompletní rekonstrukce začala v roce 2006, skončit má zhruba do pěti let, a to včetně restaurování mobiliáře.
"Venkovní práce jsou hotové a řemeslníci se přesunuli do interiéru," popsal kastelán Josefík. 
Celkové náklady na opravu se mohou vyšplhat až k 10 milionům korun. 
Na financování se podílí spolek pro podporu kostela a různé dotační fondy.
Do Žumberka ročně zavítá až 10 tisíc turistů, jejichž cílem je nejčastěji místní tvrz. 
"Letos se mohou návštěvníci navíc těšit na objevy restaurátorů v kostele, kam je rád doprovodím. A to i v době, kdy pokračuje jeho rekonstrukce," slíbil Josefík.
</text>
</clanek>
<clanek>
<nadpis>
Vedení práv v Plzni chce jednat s ministrem, studenti podali ústavní stížnost
</nadpis>
<text>
Na středeční poledne navíc studenti svolávají další demonstraci proti rozhodnutí akreditační komise, která navrhla ministerstvu školství, aby vysoké škole neprodloužilo akreditaci magisterského i bakalářského studia.
Znamenalo by to konec studia práv v Plzni po devatenácti letech existence. 
"Jde o hazardy se životy a vzděláním téměř dvou tisíc studentů," řekl ČTK jeden ze studentů Jakub Sivák.
Také univerzita odmítá závěry akreditační komise a tvrdí, že pro výuku na právech má v Plzni kvalitní učitelský sbor.
Rektorka Západočeské univerzity Ilona Mauritzová požádala o schůzku ministra školství Pavla Dobeše. Ten jí však dosud neodpověděl.
Rektorka si chce s ministrem především ujasnit, jakou má škola možnost opravných prostředků. 
Vedení univerzity tvrdí, že hlavní výtka komisařů vůči kvalitě učitelského sboru není oprávněná. 
Fakulta má podle děkana Jana Paulyho 25 profesorů a docentů, z nichž devět považuje za kmenové. 
"K 1. březnu budou mít u nás úvazek 1,0, přičemž nikde jinde nebudou mít více než 0,5 úvazku," vysvětlil Pauly.
Většina z těchto docentů a profesorů jsou podle něho garanty hlavních studijních oborů v Plzni. 
Tvrzení šéfky akreditační komise Vladimíry Dvořákové, že v Plzni učí coby kmenový profesor jen jediný pedagog, kterému je navíc už 82 let, Pauly odmítl.
Připustil, že zmíněný profesor je jediným, který má na škole v Plzni celý úvazek a neučí už nikde jinde, podle Paulyho to je ale normální. 
Jen málokterý vysokoškolský pedagog totiž učí jen na jediné škole.
Požadavek komise, že by škola měla mít profesory, kteří neučí nikde jinde, považuje plzeňský děkan za zbytečně přísný. 
Komise podle jeho slov při akreditačním řízení v minulosti takové požadavky neměla.
Na mimořádné tiskové konferenci po společném jednání lidé z čela univerzity a právnické fakulty v pondělí přečetli stanovisko akademického senátu. 
Univerzita deklaruje, že právnickou fakultu považuje za svou plnohodnotnou součást a chce její situaci řešit komplexně - především s ohledem na studenty.
Rektorka Mauritzová řekla, že dosud nemá v ruce písemné stanovisko akreditační komise a s její šéfkou Dvořákovou mluvila minulý týden jen telefonicky.
Dozvěděla se od ní, že kromě omezení magisterských oborů do konce letošního akademického roku ministerská komise s ohledem na nejistou budoucnost školy doporučila nepřijímat nové studenty ani do bakalářských oborů.
</text>
</clanek>
<clanek>
<nadpis>
Těžaři chtějí plyn a naftu od Karlštejna. Žádají o povolení k průzkumu
</nadpis>
<text>
Americko-australská společnost chce zkoumat podzemí pod dvaadvaceti obcemi na Berounsku. 
Z velké části pod chráněnou krajinnou oblastí Český kras. 
Hluboko pod zemí ve vrstvách břidlic může být totiž vázaný hořlavý plyn spolu s naftou a firma Hutton Energy jej umí získat.
Česká průzkumná geologická firma, která pro ni pracuje, už obce a Správu CHKO Český kras oslovila. 
Záměr působí zděšení. 
"Když si představím, že by kilometr od obce mohl být zkušební vrt, tak mne jímá hrůza," řekl starosta obce Svatý Jan pod Skalou Pavel Vokál.
Firma žádá, aby jí ministerstvo životního prostředí vymezilo takzvané průzkumné území, což je teprve první z několika kroků k tomu, aby mohla začít vlastní průzkum.
Území začíná jižně od Berouna a táhne se severovýchodním směrem až k hranicím Prahy. 
Spadají do něj dvě národní přírodní rezervace a třeba i obec Karlštejn. 
Berounu se území těsně vyhýbá, ale i lidé osady Hostim na jeho předměstí už se s obavami obrátili na starostku.
"Občané se k tomu staví nesmírně negativně, v podstatě jsou připraveni vyrazit do ulic demonstrovat, pro případ, že bychom tomu měli dávat zelenou," uvedla starostka Berouna Šárka Endrlová. 
Město zatím nikdo oficiálně neoslovil. 
Pokud by se měl Beroun k záměru vyjádřit, upřednostní podle ní životní prostředí před komerčním záměrem. 
Zastupitelé Svatého Jana už se shodli, že záměr odmítnou.
Ministerstvo životního prostředí teprve dotčené obce obešle. 
Podle jeho mluvčí Marty Machkové má území rozlohu 92,6 kilometru čtverečních.
Žádost podala firma Basgas Energia Czech, která patří zmíněné Hutton Energy. 
Formulovali ji jako žádost o stanovení průzkumného území pro vyhledávací průzkum ropy a hořlavého zemního plynu vázaného na břidlice. 
"S těžbou to nemá ve správním procesu nic společného," říká Machová.
Firma však přirozeně dělá průzkum se záměrem případně objevená ložiska těžit. 
Správa CHKO Český kras záměr průzkumu odmítla. 
"Průzkumné území se velmi výrazně kryje s CHKO. Zahrnuje ta nejcennější místa chráněné krajinné oblasti Český kras," řekl vedoucí Správy CHKO Český kras Michal Slezák.
Průzkumné území by zasáhlo národní přírodní rezervaci Koda a národní přírodní rezervaci Karlštejn, kde jsou podle Slezáka nejdůležitější stanoviště vzácných druhů živočichů a rostlin v CHKO.
"Z tohoto důvodu se domníváme, že nějaká hodnota, kterou by případné těžení mohlo přinést, se vůbec nedá srovnat s tím, co by se na tak malém a cenném území zničilo," říká vedoucí Správy CHKO.
Slezák vysvětlil, že v podzemí daného území se vyskytují takzvané černé silurské graptolitové břidlice, které mohou obsahovat až osm procent hořlavého plynu a ropy.
Vznikaly ve starších prvohorách a jsou staré zhruba 416 až 430 milionů let. 
Náleží ke geologickému území barrandienu.
Vyskytují se v úzkém pruhu ve směru od Zdic až ku Praze.
Případná těžba by přinesla obcím poplatky do jejich kasy.
Ze zákona by mohly získat 7,5 procenta z ceny nerostu.
Ve světě se tímto způsobem těží pouze v USA a Austrálii.
</text>
</clanek>
<clanek>
<nadpis>
ČSSD prolomila tabu, je pro poplatek 60 korun za den v nemocnici
</nadpis>
<text>
Šéf ČSSD Bohuslav Sobotka na tiskové konferenci po stranickém rokování uvedl, že jeho strana chce zrušit všechny poplatky s výjimkou toho za stravu v nemocnici. Nyní platba za pobyt ve špitále přijde na 100 korun denně, ČSSD prosazuje 60 korun hrazených maximálně 30 dnů.

ČSSD dlouho se zařazením nemocničního poplatku do svého programu otálela. Původně plánovala, že návrh schválí na programové konferenci, která se konala loni listopadu. V prosinci pak ústřední výkonný výbor přesunul rozhodování v této věci právě na své březnové jednání.

Návrh na šedesátikorunový poplatek pochází z dílny stínového ministra zdravotnictví za ČSSD Davida Ratha, který nápad zahrnul do rezortního programového dokumentu. Proti zahrnutí poplatku do programu se už loni v listopadu postavil místopředseda ČSSD Zdeněk Škromach. Požadoval, aby v programu strany nefiguroval.

Škromach je rozhodnutím zahrnout poplatek do programu zklamaný. „Jsem hluboce zklamaný, protože to považuji za úkrok ČSSD doprava,“ řekl v sobotu Právu. Navíc Škromach varoval, že posvěcením platby za stravu v nemocnici se otevírají dveře dalším poplatkům do budoucna.

Ústřední výkonný výbor ČSSD také podpořil, stejně jako v pátek stranické předsednictvo, vyvolání hlasování o nedůvěře kabinetu Petra Nečase (ODS). „Není žádný důvod dále otálet s hlasováním o nedůvěře vládě,“ řekl Sobotka.

Poslanci ČSSD podle svého šéfa Jeronýma Tejce žádost o svolání schůze Sněmovny, na které se oranžoví pokusí shodit kabinet, podají v úterý. O týden později by pak měli zákonodárci o osudu vlády rozhodovat.

ČSSD se věnovala i přímé volbě prezidenta. Ve straně se nyní rozbíhá debata nad dvěma možnými kandidáty, ekonomem Janem Švejnarem a místopředsedou ČSSD Jiřím Dienstbierem. Možné uchazeče o Hrad vybraly špičky ČSSD. Poslanec Jaroslav Foldyna navzdory tomu podporuje prezidentskou kandidaturu expředsedy ČSSD Miloše Zemana. Nyní se k němu přidal senátor Vladimír Dryml. „Má samozřejmě právo zde vyjádřit svůj názor,“ komentoval to Sobotka.
</text>
</clanek>
</clanky>
