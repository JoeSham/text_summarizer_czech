<clanky>
<clanek>
<nadpis>
Režisér legendárního filmu Šoa natáčí o Terezíně
</nadpis>
<text>
Jeho devět a půl hodiny dlouhý dokument Šoa je považovaný za nejlepší film, který kdy byl o holokaustu natočený. 
Francouzský režisér Claude Lanzmann teď připravuje snímek nový. 
Jak informoval časopis Variety, bude se jmenovat Poslední z nespravedlivých a má se soustředit na příběh Benjamina Murmelsteina.
Ten se narodil ve Lvově a druhá světová válka jej zastihla ve Vídni, kam se přestěhoval a pracoval tam jako rabín. 
Po Jacobu Edelsteinovi a Paulu Eppsteinovi se stal třetím a posledním tzv. židovským starším v terezínském ghettu. 
Vedl tam židovskou samosprávu, což si vyžadovalo úzkou spolupráci s nacistickým vedením tábora. 
Jako jediný z výše jmenovaných válku přežil.
Lanzmann natáčí v Izraeli, Polsku, Itálii, Rakousku a také v České republice. 
"Židovský starší byl pouhou loutkou. Přesto bylo nutné pracovat tak, aby tato loutka ze své směšné pozice mohla nejrůznější věci ovlivnit," řekl Murmelstein Lanzmannovi už dřív. 
Režisér s ním natáčel v roce 1975. Záběry se ale nakonec do jeho opusu o židovské válečné tragédii nedostaly.
Přepisy rozhovoru jsou ke zhlédnutí v online archivech washingtonského Muzea holokaustu.
Murmelstein byl za své válečné počínání řadou badatelů ostře kritizován. 
Vyčítány mu byly hlavně úzké vztahy s jedním z hlavních organizátorů masového vraždění, Adolfem Eichmannem. 
Díky svým kontaktům v rakouské vládě se s ním seznámil v roce 1937. 
"Zůstal jsem s ním v kontaktu celých sedm let," dodal Murmelstein v rozhovoru s Lanzmannem.
"Když se Himmler nebo Hitler, nebo snad Göring rozhodli, že zbaví Vídeň Židů, nemohl jsem tomu nijak zabránit. 
Byl jsem schopný urvat pět set lidí.
Pomohl jsem jim. Pokud si někdo myslí, že to nebylo dost, můžeme se o tom pobavit, chápete. 
Byl jsem schopný jim pomoct díky nejrůznějším výmluvám, dokonce i díky těm nejšpinavějším: nechte tuto ženu, protože je mou milenkou. 
A potřebuji i tuhle ženu, aby zůstala v kanceláři, atd. Tak jsem jim dokázal pomoct," citoval přepis rozhovorů časopis The New Yorker. 
87letý Claude Lanzmann prožil válku v rodné Francii, kde se aktivně účastnil odboje. 
Byl blízkým přítelem filozofa Jean-Paula Sartera. 
Několik let žil s jeho bývalou přítelkyní, spisovatelkou Simone de Beauvoirovou.
Po válce učil a věnoval se novinařině. 
Byl šéfredaktorem časopisu Les Temps Modernes.
Svůj nejznámější film, poskládaný se syrových výpovědí přeživších, svědků i pachatelů, začal natáčet v roce 1974. 7
Původně měla produkce trvat bezmála dva roky, nakonec jej dokončil až v roce 1985. 
Šoa (Shoah) získalo postupně během let třináct prestižních cen včetně ocenění z berlínského festivalu, z festivalu v Rotterdamu či francouzského Césara.
Název vychází z biblické hebrejštiny, kde šoa znamená kalamitu, pohromu či katastrofu; sami Židé jej preferují před termínem holocaust, který vychází z řečtiny (holos: vše, kaustos: shořet), a kromě své "pohanskosti" v sobě nese nevhodný význam "dobré oběti bohům".
Film vznikal na třech kontinentech a práce často připomínala špionáž. Lanzmann vše popsal ve svých pamětech, které vydal v roce 2009 pod názvem The Patagonian Hare.
</text>
</clanek>
<clanek>
<nadpis>
Agent Savoj se vrátil. Po 35 letech do Roudnice
</nadpis>
<text>
V sedmdesátých letech několikrát navštívil Československo americký novinář a fotograf Charles Sawyer. 
V socialistickém státě se seznamoval s normalizační realitou, když pořizoval reportáže a fotografie pro časopisy Harper's Magazine, The Nation či Creative Camera. 
Předmětem jeho zájmu byli v té době především disidenti, se kterými se setkával, pořizoval jejich portéty a dělal s nimi rozhovory. 
Pro amerického reportéra byl náš tehdejší režim velkým dobrodružstvím. Jeho návštěvy disidentů sledovala státní tajná bezpečnost.
Realita poloviny sedmdesátých let byla přesto poněkud volnější, takže Sawyerovi, který byl ve spisu StB veden pod krycím jménem Savoj, umožňovala celkem volný pohyb při práci. 
Se vznikem Charty 77 režim opět přitáhl opratě a podobná návštěva by nejspíš nebyla vůbec možná.   
Kromě zájmu o společenské a politické dění přivedla Sawyera do Československa také jeho osobní a profesní vášeň, kterou byla fotografie. 
Protože se kromě jiného zajímal také o velkoformátovou fotografii, využil návštěvy Prahy k seznámení s legendárním fotografem Josefem Sudkem, od kterého chtěl získat fotografie pro časopis Modern Photography.
Prostředníkem mezi Sudkem a Sawyerem byla vcelku logicky kunsthistorička Anna Fárová. 
Z těchto setkání vznikly dva soubory fotografií, jeden věnovaný Josefu Sudkovi a druhý právě Anně Fárové. 
Josefa Sudka Sawyer navštěvoval doma i v jeho ateliéru na Újezdě, kde pořizoval jeho portréty.  
V srpnu 1976 se uskutečnila výstava Josefa Sudka v Galerii moderního umění v Roudnici nad Labem. 
Tato galerie patřila od počátku šedesátých let díky kvalitnímu výstavnímu programu a snahám jejího zakladatele a ředitele Miloše Saxla k významným domácím kulturním institucím. 
Výstava Josefa Sudka pak byla zajímavá hned z několika důvodů.
Josef Sudek nerad navštěvoval vernisáže svých výstav, ale v tomto případě učinil výjimku a s Annou Fárovou a právě Charlesem Sawyerem navštívil roudnickou galerii. 
Zde dohlédl na instalaci své výstavy, prohlédl si stálou expozici, strávil nějaký čas s Milošem Saxlem.
Vernisáže samotné se sice přímo nezúčastnil, ale potajmu ji sledoval z malého balkónu galerie.
Celou návštěvu i vernisáž pak Sawyer dokumentoval.
Roudnická výstava byla důležitá i z jiného důvodu, několik dní po jejím skončení v září 1976 totiž Josef Sudek zemřel. 
Současnou výstavou fotografií s názvem Tenkrát na Východě, tenkrát v Roudnici se Charles Sawyer vrací po více než pětatřiceti letech zpět na půdu roudnické galerie, kde ve foyer představuje výběry ze tří souborů ze sedmdesátých let.
Jádro výstavy tvoří fotografie ze Sudkovy návštěvy vernisáže vlastní výstavy. 
Druhou částí jsou portéty Josefa Sudka z jeho ateliéru a portréty Anny Fárové. 
Třetí částí jsou potom portréty disidentů a umělců, kde si můžeme prohlédnout například mladého Jiřího Dientsbiera, Petra Pitharta, Jiřího Koláře či Ludvíka Vaculíka. 
Portréty jsou vytvářeny v duchu klasické dokumentaristické tradice druhé poloviny dvacátého století, focené kinofilmovou Leikou na černobílý film, s využitím stávajících světelných podmínek. 
Jediná škoda je, že v případě vystavených fotografií nejde o originální zvětšeniny, ale současné tisky, což poněkud ubírá na diváckém zážitku i autenticitě snímků samotných. 
Výstavu, která má nesporný historický a dokumentární význam, doprovází dobře vybavený katalog z vlastní produkce galerie, který výstavu uvádí do širšího kontextu.
Tenkrát na Východě, tenkrát v Roudnici rozhodně stojí za pozornost nejen kvůli fotografiím samotným, ale i jako dobrá záminka k prohlídce stálé expozice příjemné galerie a návštěvě letní Roudnice.   
</text>
</clanek>
<clanek>
<nadpis>
Jak žila a zemřela Lady Diana? Film oživí konspirace
</nadpis>
<text>
Po Meryl Streep a její Margaret Thatcherové se brzy na plátnech kin objeví další hollywoodská star v roli z nedávné britské minulosti.
Naomi Watts (Ti druzí, King Kong) ztvární i patnáct let po smrti populární a konspiračními teoriemi opředenou Dianu, princeznu z Walesu.
Snímek měl původně nést název Caught in Flight, ale jeho tvůrci se nakonec rozhodli pro výmluvnější titul Diana. 
Autor scénáře, divadelní dramatik Stephen Jeffrey (před osmi lety napsal svůj jediný film Libertin), se v něm zaměřuje na „nejšťavnatější" období Dianina života, a sice poslední dva roky nasáklé romantickou aférkou s exotickým boháčem, jež na konci utne tragická nehoda. 
I když zatím není jasné, jestli bude zobrazena i samotná havárie v pařížském tunelu, pro milovníky royalistických konspirací snad ani nemůže existovat atraktivnější námět.
Vlastně je s podivem, že v období, kdy britská královská rodina tolik „frčí", si filmaři na Dianu vzpomněli až nyní. 
Vždyť máme za sebou sledované královnino jubileum, ještě sledovanější svatbu Dianina syna Williama a na poli kinematografie oscarovou Královu řeč a Železnou lady. 
Tvůrci mohou jen doufat, že do roku 2013, kdy se zhruba chystají do kin, zájem neopadne.
Německý režisér Oliver Hirschbiegel, proslulý hlavně Pádem třetí říše rovněž o sklonku života Adolfa Hitlera, snímek natáčí právě nyní. 
S Naomi Watts má zkušenosti již ze sci-fi Invaze, na níž spolupracovali před pěti lety. 
Snad se tentokrát zadaří mnohem víc, snímek tehdy u kritiků propadl.
Kromě Wattsové (mimochodem na rozdíl od Streepové rozené Britky) si před kamerou můžeme být jisti ještě Naveenem Andrewsem v roli Dianina milence Hasnata Khana. 
Ani on nám není neznámý, setkávat jsme se s ním mohli v kultovním seriálu Ztraceni, kde ztvárnil iráckého mučitele Sayida. 
Přítomnosti televizního herce se nemůžeme divit, vždyť režisér Hirschbiegel se obrazovky nikdy neštítil. 
V minulosti měl co do činění s Komisařem Rexem a dnes má na kontě několik epizod k americkým seriálům.
Vzhledem k tomu, že zatím uniklo pouze několik fotografií nalíčené Wattsové, můžeme jen hádat, jestli se Hirschbiegelovi jako jednomu z mála podaří natočit méně kompromisní a uctivý pohled na královskou rodinu. Námět si o to vyloženě říká. 
Zároveň doufejme, že odolá Dianinu šarmu a nepodlehne jejímu tradičnímu idealizování.
Železná lady se setkala s nejistým přijetím a Králova řeč okouzluje značným konzervatizmem, takže prostor pro nové uchopení života nejsledovanější rodiny planety tu stále zůstává.
</text>
</clanek>
<clanek>
<nadpis>
Tizian a šest nahých Dian. Londýn má uměleckou senzaci
</nadpis>
<text>
Velmi netradičním spojením expozice Tizianových obrazů s instalací nositele Turnerovy ceny Marka Wallingera způsobila poprask v uměleckých kruzích londýnská Národní galerie. 
Vedle tří obrazů renesančního mistra lze totiž nakouknout jako na peep-show do lázně, kde se střídá šest nahých Dian. Živých.
Do Dianiny lázně mohou zájemci nahlédnout buď prasklinou v mléčném skle, klíčovou dírkou, nebo mezerou v žaluziích. 
Wallinger vycházel ve své instalaci z antické mytologie: mladý lovec Akteón v báji narazil na panenskou bohyni lovu Dianu, když se koupala, a protože ji viděl nahou, v hněvu ho proměnila v jelena, jehož pak roztrhali vlastní lovečtí psi.
Národní galerie poprvé od 18. století najednou vystavila tři obrazy z původní série šesti obrazů, které Tizian namaloval v 16. století pro španělského krále Filipa II.
Dva se zabývají mýtem o Akteónovi, třetí zachycuje Dianu a Kallistó. 
Organizátoři zároveň vyzvali tři současné britské umělce, aby vystavili vlastní díla, jimiž by na Tizianovy obrazy reagovali.
Kromě Wallingerovy instalace jsou součástí expozice také objekty a obrazy Chrise Offiliho a Conrada Shawcrosse. 
Jejich díla ovšem velký zájem recenzentů nevyvolala, o Wallingerově instalaci deník The Guardian napsal, že "není přehnané říci, že Národní galerie, domov vytříbených starých mistrů a dlouho mrtvých umělců, nic takového ve svých vznešených galeriích nezažila".
"Jde o pozorování a o to, že je při tom někdo chycen. 
Celé dílo vzniklo z mého přání ukázat současným způsobem Dianu, jak se koupe," řekl třiapadesátiletý Wallinger, který je držitelem prestižní Turnerovy ceny. 
"Celá tato budova představuje dějiny mužského zírání. Je plná nahých žen, ale tentokrát mají skutečnou nahou ženu."
Jeho dílo se také jmenuje Diana a umělec pro ně najal šest dívek stejného jména. 
Sháněl je nejprve mezi svými známými, ale zjistil, že najít dobrovolnice není lehké. 
"Teprve když jsem použil Twitteru, situace se obrátila," řekl Wallinger.
Jeho Diany se v koupelně střídají po dvouhodinových směnách.
Nemají prý prakticky žádná pravidla, jak se mají chovat.
Stačí prý jen, když budou vystupovat "přiměřeně jako bohyně". 
Dívky do lázně vstupují oděny pouze do šperků, kterými autor díla odkazuje na Manetovo plátno s názvem Olympia. 
Francouzský impresionista na něm zobrazil ženu, jejíž nahotu zvýraznil právě náhrdelníkem a dalšími ozdobami.
Projekt, který u kritiků vzbudil poměrně velký zájem, se podle Wallingera váže k poslední práci Marcela Duchampa nazvané Étant Donnés. 
Na ní umělec tajně pracoval téměř dvacet let a výsledkem překvapil celou uměleckou veřejnost. 
Jedná se o obraz ležící nahé ženy skrytý za dřevěnými dveřmi, kdy lze plátno spatřit pouze skrz několik malých děr.
Výstava, která začíná ve středu, končí 23. září. 
Je součástí projektu Metamorfózy.
Zahrnuje tři nové balety inspirované Tizianem, které v červenci uvede Královský balet. 
Na stejné téma napsali básně přední současní britští básníci Carol Ann Duffyová, Seamus Heaney a Simon Armitage.
</text>
</clanek>
<clanek>
<nadpis>
Boss přijíždí jako americké rockové svědomí
</nadpis>
<text>
Bruce Springsteen a jeho E Street Band se chystají na svou premiéru v České republice. 
Ta se odehraje ve středu 11. července v pražské Synottip Aréně. 
Slavný americký písničkář u nás vystoupil před patnácti lety v rámci akustického turné v Kongresovém centru, tehdy byla jeho poslední deskou folková The Ghost of Tom Joad.
V roce 2012 však hudebník přezdívaný The Boss přijede v rámci světové šňůry i se svou legendární kapelou a pražské vystoupení bude jediné ve střední a východní Evropě. 
Vstupenky na něj už jsou definitivně vyprodány.
Springsteenova diskografie zahrnuje jak komerčně úspěšná rocková alba, tak folkově orientované nahrávky. 
Během kariéry vydal osmnáct dlouhohrajících alb, zatím poslední - z letošního března - má titul Wrecking Ball. 
Na něm se opět vžil do jakéhosi rockového svědomí celé Ameriky, které se tentokrát vyslovuje k současné finanční krizi. 
Na ní se písničkář podíval prizmatem obyčejného Američana čelícímu krizi vlastní identity přiživované právě existenčními problémy vzniklými právě v důsledku nevalné finanční situace celé země.
Už předchozí deska The Promise z roku 2010, jež je kolekcí nevydaných skladeb z konce osmdesátých let, Springsteena ukázala jako superhrdinu stadiónového rocku. 
V době kdy skladby vznikaly, však ještě teprve začínal svou transformaci v univerzálního mluvčího americké střední vrstvy.
Springsteen byl vždy skvělým příkladem rockera, který se angažuje ve „správných" kauzách. 
Na konci sedmdesátých let podpořil festival v Madison Square Garden brojící proti atomové energii, následovalo hraní pro veterány vietnamské války nebo účast na charitativních akcích pro Afriku včetně slavné písně We Are the World.
Z poslední dekády stojí za zmínku třeba výrazná podpora demokratického prezidentského kandidáta Johna Kerryho nebo účast na kampani Baracka Obamy (ačkoliv jeho vztah k prvnímu černošskému prezidentovi ovšem od té doby poněkud ochladnul). 
Dosud poslední řadovka Wrecking Ball je pak údajně silně inspirována hnutím Occupy The Wall Street a 99 % a obě otevřeně podporuje. 
Ačkoliv právě poslední deska posbírala množství superlativních recenzí a její průměrné hodnocení na recenzním agregátoru Metacritic dosahuje poměrně vysokých 78 procent, z pohledu Neameričana působí někdy trochu až trochu pateticky.
„Jako by tím nahrazoval nutné opakování formule, na které stojí jeho kariéra, a své příběhy někdy dosazuje do předem ,naplánovaného' vyznění. 
Nejde ani tak o to, že Springsteen už svojí hudbou těžko bude promlouvat ke generaci dvacetiletých nezaměstnaných a jeho cílová skupina je jasně daná. 
Ale jeho velikášská rocková gesta, která jsou z desky neustále cítit, výpověď oslabují. 
Proklamovaná lidovost pak trochu připomíná politika, který chce být vším pro všechny a trochu začíná ztrácet sebe sama," píše v recenzi Karel Veselý.
V Americe a v jeho domovském New Jersey obzvlášť však Sprigsteen platí za takřka nedotknutelného a odlišné vnímání jeho hudby, nikoliv persony jako takové, na americkém kontinentu a ve zbytku světa jej provází takřka po celou kariéru. Přesto je jeho komerční úspěch globální.
Celkem totiž Springsteen prodal více než 65 milionů alb ve Spojených státech a 120 miliónů po celém světě. 
Na kontě má dvacet Grammy, dva Zlaté Glóby i Oscara za píseň k filmu Philadelphia.
Je považován za jednoho z nejvlivnějších skladatelů 20. století, v roce 2004 ho časopis Rolling Stone označil jako 23. největšího umělce všech dob. 
Jeho E-Street Band proslul svou koncertní energií a je považován za něco víc než doprovodná skupina. Springsteenovi přizvukoval od roku 1972 do roku 1988. 
Pak nakrátko koncertně ožil v roce 1995 a od znovuzaložení v roce 1999 slouží Springsteenovi dodnes.
Bohužel již není jeho členem jeden z nejlepších rock 'n' rollových saxofonistů Clarence Clemons. 
Hudebník, který hlavně v 70. letech utvářel typický zvuk E Street Bandu, zemřel v červnu ve věku 69 let.
</text>
</clanek>
</clanky>
