<clanky>
<clanek>
<nadpis>
Skromný, ale cílevědomý vědec, vzpomíná na kolegu Pačes
</nadpis>
<text>
"Cílevědomý a pracovitý," tak mluví o světoznámém českém vědci profesor Václav Pačes, místopředseda Učené společnosti ČR. 
Profesor Antonín Holý, který zemřel v pondělí ve věku 75 let, si podle Pačese již od svých začátků na Akademii věd úmyslně vytyčoval vysoké cíle a nespokojil se s lehkými úkoly.
"Dokázal, že základní kámen úspěšné vědecké činnosti je kvalitní a dlouhodobý základní výzkum. Právě ten se dnes často zpochybňuje," okomentoval Holého pracovní nasazení Pačes.
"Byl známý skromností a opatrností při ohlašování výsledků svého výzkumu. 
Nikdy neuveřejnil výzkum, u něhož by si výsledky nebyl stoprocentně jistý. 
Všechny hypotézy důsledně prověřoval," řekl Pačes. 
Podle Pačese bylo pro Holého kariéru zásadní setkání s belgickým vědcem Erikem de Clerkem. 
Společně mimo jiné objevili látku, která je účinná proti tzv. cytomegalovirům, příznakům poslední fáze AIDS.  
Druhým důležitým spojencem Holého byl Američan John C. Martin, který od roku 1990 působí jako generální ředitel kalifornské společnosti Gilead Science.
Právě tato farmaceutická firma již v roce 1991 projevila zájem o výsledky výzkumu českého vědce a dodnes s Ústavem organické chemie a biochemie spolupracuje.
"Úspěšnému vědeckému triu se říká Holý Trinity," připomněl Pačes.
Jako inspirace pro tuto zajímavou parafrázi (Holy Trinity v angličtině znamená Nejsvětější trojice) posloužil Sloup nejsvětější trojice v Olomouci. 
Právě zde se tři průkopníci v léčbě zákeřného onemocnění AIDS sešli. 
Nejen plodná mezinárodní spolupráce ovšem stojí na pozadí Holého úspěchů.
"Vždy zdůrazňoval, že bez zázemí v Akademii věd by těžko dosáhl tolika úspěchů," řekl Pačes.
Úspěšný vědec nikdy netoužil po dráze vysokoškolského profesora, jak tomu často v podobných případech bývá.
"I když příležitostně přednášel například na Univerzitě Palackého v Olomouci, vždy striktně trval na důrazném oddělení těchto dvou činností a na existenci kvalitních vědeckých pracovišť mimo univerzitní prostředí," dodal Pačes. 
Svůj život tak Antonín Holý zasvětil výhradně vědě. 
Spíše než štěstí mu k výborným výsledkům pomohla pevná vůle, usilovná práce a především dlouhodobý základní výzkum. 
</text>
</clanek>
<clanek>
<nadpis>
Poslanec VV Chaloupka si převzal obvinění z korupce
</nadpis>
<text>
Poslanec Věcí veřejných Otto Chaloupka podá do konce tohoto týdne stížnost proti obvinění z korupce.
Obvinění si již převzal, čímž bylo oficiálně zahájeno jeho stíhání.
Podá i trestní oznámení na svého někdejšího poslaneckého asistenta Vratislava Vařejku, který jej z korupce obvinil.
Policie viní Chaloupku z toho, že vybíral od svého asistenta část jeho výplaty jako úplatek za to, že pro něj bude dál pracovat. 
Chaloupka však tvrdí, že Vařejka dával část svého platu dobrovolně na kampaň pro komunální volby.
Vratislav Vařejka už na jaře 2011 obvinil Chaloupku, že jej obíral o část jeho asistentského platu. 
Ačkoli původně figuroval v kauze jako svědek, i on už si od policie převzal obvinění z podplácení.
Deníku Aktuálně.cz to v pondělí potvrdil sám Vařejka s tím, že i on se chystá proti obvinění podat stížnost. 
"Přijde mi to absurdní. Celou dobu mne vyslýchali jako svědka," komentoval svou situaci.
Policie ovšem případ po roce zkoumání vyhodnotila tak, že Vařejka uplácel Chaloupku, aby mu ponechal jeho asistentské místo.
Stížnosti bude řešit okresní státní zástupce v Hodoníně. 
Ten v úterý potvrdil, že obvinění v kauze padla. Stížnosti zatím nepřišly, dodal a věc více nekomentoval.
Chaloupku vydala Poslanecká sněmovna k trestnímu stíhání už v polovině června. 
Pokud bude odsouzen, hrozí mu až deset let ve vězení.
"Naprosto mi zničil život," řekl na adresu svého někdejšího asistenta Chaloupka. 
"Doma v Hodoníně se na mě dívají přes prsty. V Poslanecké sněmovně se se mnou nikdo nebaví a ještě mi za něco, co jsem neudělal, přicházejí výhrůžné maily," uvedl.
Zdůraznil, že pokud by chtěl získat příjem svého poslaneckého asistenta, pak by nemusel vydírat Vařejku. Mohl prý jen zaměstnat někoho z rodiny a celá mzda by byla jeho.
Do sporu se muži dostali, poté co Chaloupka Vařejku propustil pro jeho údajnou neschopnost. 
V dubnu 2011 podal Vařejka na Chaloupku trestní oznámení. 
O rok později požádala policie zákonodárce o vydání poslance k trestnímu stíhání. 
Nečekaně pak policie obvinila i Vařejku.
Chaloupka prohlašuje, že případ má politický podtext a vůbec v něm nejde o několik desítek tisíc korun. Uvádí, že mu je Vařejka dlužil a dluh také zaplatil. 
Podle Chaloupky ale nešlo o to, že by byl nucen poslanci platit, aby jej z místa asistenta nepropustil.
Poslanec vidí za celou kauzou něčí snahu jej zdiskreditovat a oslabit tak pozici VV v Poslanecké sněmovně.
</text>
</clanek>
<clanek>
<nadpis>
Zakázaný článek o Šumavě. Kritizoval vedení parku
</nadpis>
<text>
Nového šéfa šumavského národního parku Jiřího Mánka dostihla událost, která podle jeho kritiků svědčí o tom, že ředitel umlčuje nepohodlné odborníky, kteří nesouhlasí s oficiálním kursem parku.
Mánek ještě jako náměstek nedávno odvolaného ředitele Jana Stráského nepovolil, aby v podzimním vydání odborného časopisu Šumava vyšel článek, v němž dva pracovníci parku kritizují kácení stromů u Ptačího potoka i své nadřízené.
Ačkoli kauza začala už bezmála před rokem, teď se znovu objevila poté, co se Mánek stal ředitelem parku.
Loni byl ještě náměstkem pro komunikaci s veřejností a byl odpovědný za způsob prezentování parku, tedy i za obsah časopisu Šumava.
"Příspěvek nebyl zařazený z toho důvodu, že byl nevyvážený a nepravdivě napadal vedení Správy Národního parku Šumava, což je od zaměstnance správy zvláštní praktika," vzkázal Mánek přes svého mluvčího. 
Aktuálně.cz se po rozhovoru s několika lidmi, kteří o kauze vědí, pokusilo loňskou událost rekonstruovat. 
Oslovilo i Pavla Hubeného, který se svou šumavskou kolegyní Pavlou Čížkovou článek připravil. Hubený ovšem rozhovor odmítl.
Z dostupných údajů vyplývá, že na počátku loňského léta odlovil tehdejší šéfredaktor Šumavy Pavlu Čížkovou, zda by do podzimního čísla nenapsala článek o aktuálním stavu a hodnotě lesa Na ztraceném u Ptačího potoka.
Autoři - Čížková s Hubeným - v něm na základě několikaletého výzkumu uvádějí, že porosty u Ptačího potoka mají všechny základní charakteristiky přirozeného lesa a že poslat do této oblasti na kůrovce dřevorubce je nesmysl.
To je v rozporu se stanoviskem nového ředitele Mánka, který loni obhajoval kácení u Ptačího potoka i tím, že tamní porost je z větší části nepůvodním hospodářským lesem.
"Motorová pila a výsadby nejsou cestou vedoucí k přirozeným lesům," uvádí se v článku Čížkové a Hubeného.
"Pokud nenajdeme odvahu lesy ponechat sobě samým, nikdy nebudeme mít přirozené lesy. Mohlo by se nám stát, že zjistíme, že jsme les vylepšovali a pomáhali mu tak dlouho, že už nebude co chránit."
Kritický článek pak schválila redakční rada časopisu, jenže v podzimním vydání se nakonec stejně neobjevil.
"Šéfredaktor mi vyprávěl, že to viděl Mánek, který řekl, že se to publikovat nebude," řekl Aktuálně.cz člověk obeznámený s pozadím "cenzurovaného" článku. 
V té době byla blokáda lesa u Ptačího potoka v plném proudu.
Ředitel paku Jiří Mánek uvedl, že postup autorů článku byl v rozporu se zákoníkem práce, s organizačním řádem a s pracovním řádem správy parku. 
"Podle platného pracovního řádu vystupuje zaměstnanec jménem zaměstnavatele v hromadných sdělovacích prostředcích pouze na základě výslovného pověření ředitelem Správy Národního parku Šumava," uvedl mluvčí parku Pavel Pechoušek.
"V ostatních případech musí veřejnost předem upozornit na to, že zaměstnanec vystupuje pouze jménem svým, a nikoliv jménem zaměstnavatele, což Pavel Hubený neudělal," dodal mluvčí.
O Čížkové se už nezmiňuje, protože ta mezitím otěhotněla a je na mateřské. 
Ona i Hubený ale podle informací Aktuálně.cz dostali od vedení národního parku důtku.
Podle Jaromíra Bláhy z ekologického Hnutí Duha studie Pavly Čížkové a Pavla Hubeného, která nesměla vyjít v časopise Šumava, ukazuje, že u Ptačího potoka ještě žijí stromy z původní generace nedotčeného pralesa.
"Vlastní odborná analýza správy parku potvrdila vysokou přírodní hodnotu lesů, které by měly zůstat součástí území ponechaného přírodě," řekl Aktuálně.cz Bláha, který zároveň kritizoval vedení parku za to, že zakázalo výsledky průzkumu publikovat.
U Ptačího potoka se přitom porážejí smrky i letos. 
"Kácení nezabrání šíření kůrovce a zničí vzácnou přírodu," tvrdí Bláha.
Poté, co článek nevyšel v časopise Šumava, ho autoři nabídli do jiného odborného periodika Naše příroda, ale nakonec se na otištění nedohodli.
</text>
</clanek>
<clanek>
<nadpis>
V americkém státě Iowa otevřeli obnovené české muzeum
</nadpis>
<text>
České a slovenské muzeum v Cedar Rapids v americkém státě Iowa, které v roce 2008 vážně poškodily záplavy, dnes po čtyřech letech znovu otevřelo dveře návštěvníkům.
Velkým nákladem zrekonstruovaná budova nabízí trojnásobně větší prostory, zvýšenou polohu jako ochranu před velkou vodou a lákavý program pro návštěvníky. 
Očekává se, že dvoudenní slavnost ke znovuzahájení provozu navštíví na 10.000 lidí.
Muzeum v Cedar Rapids v červnu 2008 poškodily povodně, které prostory budovy s knihovnou zaplavily třemi metry vody z rozbouřené řeky Cedar River. 
Po záplavách byla loni budova přemístěna na vyšší místo a její plocha se ztrojnásobila. 
Při technicky náročné operaci se celé 1500 tun vážící stavení přestěhovalo o 150 metrů dál nad záplavové území.
Náklady na přestěhování činily 713.000 dolarů (téměř 15 milionů korun). 
Bylo to výrazně méně, než dva miliony dolarů, které by stálo zbourání stavby a její vybudování na jiném místě.
Na rekonstrukci muzea bylo vybráno dalších 25 milionů dolarů, deset milionů korun věnovala Česká republika. 
Český stánek v Cedar Rapids získal větší muzejní prostory, divadlo pro 50 diváků, tři galerie, amfiteátr a studovnu. 
Muzeum má geotermální vyhřívání a elektrickou energii čerpá ze solárních panelů.
Po ničivých záplavách se podle místního deníku The Gazette pomalu zotavuje i místní byznys, včetně obchodů v české čtvrti. 
Znovuotevření českého a slovenského muzea je pro obchodníky důležitou vzpruhou, protože přinese do města nový příliv turistů.
"Návštěvnost města se snad zvýší," řekl listu prezident českého sdružení v Cedar Rapids Calvin Spinka.
"Přesně to teď potřebujeme. Lidé by měli přijíždět a přesvědčit se, jak to u nás žije."
Ředitelka muzea Gail Naughtonová si dnes připomíná, jakou cestou muzeum prošlo od okamžiku záplav.
"Devastace budovy nám dala netušenou sílu. Nikdy jsem nepochybovala, že se obnova podaří. Nechtěla jsem, aby živel zvítězil," řekla novinářům.
Velkou pozornost návštěvníků dnes při slavnostním otevření muzea vyvolala souborná výstava děl českého malíře Alfonse Muchy, kde se představuje na 230 umělcových děl. 
Jde o dosud největší výstavu, kterou kdy muzeum v Cedar Rapids uspořádalo. 
Její příprava trvala dva roky.
Další výstava představuje návštěvníkům české a slovenské kroje, z nichž část poškozená záplavami byla nákladně obnovena. 
Soubor výstav uzavírá kolekce slovenských dětských knih. 
V jedné z muzejních galerií se připravuje nová stálá expozice, která bude hotová příští rok na jaře.
České a slovenské muzeum ve stotřicetitisícovém Cedar Rapids, jednom z center českého a slovenského krajanského života v USA, vzniklo v roce 1974. 
Objekt, který původně sloužil k uchovávání tradičních národních krojů, otevřel novou budovu v roce 1995.
Město si udržuje nejstarší českou školu na území Spojených států, která je v provozu bez přerušení od roku 1870.
Vedení muzea očekává, že ročně jeho prostory navštíví 45.000 lidí. 
Před záplavami se pohybovala roční návštěvnost kolem hranice 35.000.
</text>
</clanek>
<clanek>
<nadpis>
Starosta zavinil škodu 16 milionů, soud potvrdil 5 let
</nadpis>
<text>
Vrchní soud v Praze potvrdil pětiletý trest vězení za podvody bývalému starostovi Chlumce na Ústecku Romanu Hanuschovi.
Podle obžaloby způsobil obci uzavřením nevýhodných smluv bez vědomí zastupitelstva škodu nejméně 16 milionů korun. 
Informoval o tom mluvčí vrchního soudu Jan Fořt.
Pětapadesátiletého Hanusche potrestal koncem dubna Krajský soud v Ústí nad Labem, exstarosta se proti rozsudku odvolal.
Vrchní soud nyní potvrdil trest za pokus o dotační podvod, porušení pravomoci veřejného činitele a povinnosti při správě cizího majetku.
Hanusch vedl obec od 90. let, jako starosta usiloval o to, aby počet obyvatel Chlumce překročil 5000 kvůli vyšším příjmům z daní do rozpočtu obce. 
Obec proto chtěla postavit 40 rodinných domků.
Smlouvy o spolufinancování projektu s developerem, který pozemky od obce koupil, uzavřel starosta podle rozsudku bez vědomí zastupitelstva.
Jimi obec zavázal k zaplacení veřejného osvětlení, poloviny ceny vybudování přípojek inženýrských sítí a 70 procent ceny příjezdových komunikací.
Na ministerstvu financí navíc požádal o dotaci na vybudování těchto sítí, to ale nemohlo dát peníze na již dokončenou stavbu.
Proto Hanusch podle soudu podal novou dotační žádost s prodlouženým termínem ukončení stavby na stejnou investici a úředníky ministerstva ujistil o tom, že jde o akci jinou.
Navíc v příloze k dotaci bylo čestné prohlášení o výběrovém řízení, které ale fakticky nebylo, a zfalšovaný výpis z katastru nemovitostí, podle nějž měly pozemky patřit obci, což už v té době nebyla pravda.
Úředníci nakonec pojali podezření a dotaci obci nepřidělili.
Starosta také navíc podle rozsudku bez výběrového řízení uzavřel smlouvu na stavební práce původně za sedm milionů korun, dalšími dodatky smluv ale jejich cena vzrostla na téměř 13 milionů.
Obec ale v té době neměla na jejich zaplacení peníze a s investicí nebylo počítáno ani v rozpočtu. Stavební firma práce obci vyfakturovala, starosta jí nakonec podepsal směnku na 12,7 milionu korun.
Obec kvůli ní čelila v roce 2009 exekuci ve výši 18,1 milionu korun, kterou musela nakonec vyřešit prodejem nemovitostí včetně budovy obecního úřadu v dražbě. 
Starostu zastupitelé odvolali v listopadu 2009.
Soud uznal Hanusche vinným také z nezákonného uzavření smlouvy o budoucím prodeji rybníka.
Peníze od firmy inkasoval a použil pro chod obce, přestože podle soudu věděl, že rada prodej neprojednala a k uzavření kupní smlouvy nedojde. 
Firmě tak způsobil škodu asi milion korun.
V dalších částech obžaloby, které se týkaly výstavby bytových domů za sedm milionů korun, byl obžaloby zproštěn.
</text>
</clanek>
</clanky>
