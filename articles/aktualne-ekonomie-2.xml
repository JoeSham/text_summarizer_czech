<clanky>
<clanek>
<nadpis>
Proč mají politici rádi DPH? Tady jsou důvody
</nadpis>
<text>
Poslanci v pátek schválili další zvýšení daně z přidané hodnoty (DPH) a opět tak potvrdili, že ji mají v oblibě. A to hned z několika důvodů.
Lidé proti ní tolik neprotestují, dá se použít celoplošně, hůře se také páchají daňové úniky. 
Analytici, které jsme oslovili, proto věří, že bude tato nepřímá daň hrát stále větší roli.
S DPH se vládě manipuluje poměrně lehce. 
Zvýšení daně si zákazníci často vůbec neuvědomí - DPH je totiž součástí ceny. 
A to, že zboží či služby zdražují, si většina spotřebitelů se změnami sazeb jednoduše nedá do souvislosti.
Jak přitom uvádí Václav Jurečka v knize Makroekonomie, už ministr financí Jindřicha 7. zdůrazňoval, že "umění vybírat daně se rovná schopnosti oškubat husu, aniž by to postřehla".
Analytik skupiny Cyrrus Jan Procházka označuje za hlavní výhodu DPH jednoduchost, účinný výběr a proporcionalitu. 
"Tedy fakt, že je přiměřeně vhodně rozvrstvena mezi obyvatelstvo. Bohatší spotřebovávají více, a tím pádem i více odvádějí," vysvětluje pro Aktuálně.cz.
Výběry DPH navíc oproti přímým daním v době ekonomického poklesu podléhají mnohem menším výkyvům, takže se jedná o stabilnější zdroj příjmů, připomíná analytik Raiffeisenbank Václav Franče.
I tato daň má ale své mouchy, shodují se odborníci. 
Za problematické označují například dvě sazby, které napomáhají vytvářet korupční prostředí a prostor pro lobbying.
"Pak vznikají situace jako rozdíl zdanění při nákupu ledničky v obchodě nebo jako ´subdodávky´ například v rámci rekonstrukce kuchyně," přibližuje Petr Dufek z ČSOB.
Stejně tak mohou podle něj podnikatelé vykazovat fiktivní vývozy a následně požadovat vrácení daní. 
"To však není problém DPH, ale efektivity daňové správy," zdůrazňuje ekonom.
DPH v současné době představuje páteř daňových příjmů v Česku i v dalších evropských zemích.
U nás se v loňském roce na všech vybraných daních podílela zhruba polovinou. 
Celkem na ní stát inkasoval necelých 278 miliard korun.
Ještě před šesti desítkami let přitom DPH představovala víceméně neznámý pojem. 
Státní pokladny spoléhaly na spotřební daň, která se vyměřuje z kusů či jednotek zboží.
Jak jsme ale již zmínili, za uplynulé půlstoletí význam DPH výrazně narostl. 
Pochopit její význam pro státní rozpočet zvládla i česká vláda - od počátku devadesátých let se podíl této daně na všech odvodech zvýšil o deset procentních bodů.
U nás se DPH objevila až v lednu 1993, jejím předchůdcem byla takzvaná daň z obratu, která se nyní používá například ve Spojených státech amerických. 
Podle Pavla Sobíška z UniCredit Bank měla v někdejším Československu velmi zvláštní podobu. 
"Pro každý výrobek byla její sazba jiná a často byla záporná, což vlastně představovalo formu dotace ceny výrobku," komentuje ekonom.
Na DPH jsme následně přešli proto, abychom se přizpůsobili vzájemnému obchodu s Evropou - ten by byl podle Václava Frančeho při systému dvou různých daní extrémně náročný. 
"Ze stejného důvodu ji používají i evropské země mimo EU, například Švýcarsko," doplňuje zástupce Raiffeisenbank.
Popularitě se DPH těší hlavně na starém kontinentě. 
Sociální stát, na který se tu klade mimořádný důraz, bez záruky dostatečných příjmů zkrátka fungovat nemůže. 
Právě z tohoto důvodu se sazby daně neustále zvyšují. 
Česko není výjimkou. 
Poslední změny schválila vláda v polovině července, změny začnou platit od následujícího roku. Snížená sazba vzroste ze 14 na 15 procent, zvýšená pak z 20 na 21 procent.
</text>
</clanek>
<clanek>
<nadpis>
Německé obchody odpískaly léto. Výprodeje začaly dřív
</nadpis>
<text>
Oficiálně začíná v Německu letní výprodej až příští pondělí, mnoho tamních obchodů ale snížilo ceny letního sortimentu už nyní.
Může za to nepříznivé počasí, kvůli němuž jde podle prodejců sezonní zboží špatně na odbyt. 
Za pár týdnů musí navíc na jeho místo v regálech přijít podzimní a zimní kolekce. 
Některé obchody tak nabízejí slevy až 80 procent.
"Obchody jdou špatně," potvrdil deníku Berliner Morgenpost místopředseda Spolkového svazu textilního maloobchodu (BTE) Siegfried Jacobs. 
V regálech podle něj zůstávají ležet šaty, kraťasy i trička, kterých se prodejci snaží zbavit výraznými slevami. 
"Móda vyjde v současnosti velmi levně. Slevy jsou už nyní mnohem vyšší než ve stejném období v loňském roce," dodal Jacobs.
Ve výlohách obchodních pasáží lze skutečně v těchto dnech vidět nabídky slev 50, 70 i 80 procent. 
Další snížení cen lze podle Jacobse navíc očekávat od 23. července, kdy v zemi oficiálně začne tradiční dvoutýdenní letní výprodej.
"Tlak na sklady je obrovský," vysvětlil představitel BTE, proč se prodejci snaží sezonního zboží v předstihu zbavit za nižší ceny.
Mnoho z nich podle něj počítalo s dobrými obchody a nakoupilo ho víc. 
Počasí, které negativně ovlivnilo odbyt už v druhé polovině loňského roku, jim ale nepřeje. 
Za první půlrok letošního roku očekává BTE pokles prodeje v Německu o dvě procenta.
Letní výprodej byl spolu s tím zimním na konci ledna dlouhá desetiletí ve Spolkové republice ze zákona povinný. 
To sice už přes deset let neplatí, i přesto se k němu každý rok dobrovolně připojují asi tři čtvrtiny prodejců. 
Podobné číslo očekává Svaz německého maloobchodu (HDE) i letos a předpokládá, že v průměru obchodníci ceny sníží o 70 procent.
Výraznější slevy lze podle HDE očekávat u módního zboží. 
"Ceny džínsů a triček půjdou dolů. Ty se letos moc dobře neprodávají," citoval deník Bild představitele svazu Stefana Hertela.
Podle ankety listu mezi velkými řetězci se zákazníci mohou těšit i na výrazně zlevněné plavky, letní šaty, šortky, boty, sportovní oblečení nebo kožené zboží. 
Obchodní domy Galeria Kaufhof zase chtějí podle Bildu utrácení chtivé Němce a cizince nalákat na akci "Kupte tři věci, ale zaplaťte jen dvě".
K letnímu výprodeji v Německu se stále častěji připojují také prodejci nesezonního zboží, jako jsou domácí spotřebiče, zábavní elektronika či vybavení pro dům a zahradu. 
Slevy se chystají vyhlásit i někteří obchodníci s automobily. 
Ceny kabrioletů půjdou podle tisku někde o téměř třetinu dolů.
</text>
</clanek>
<clanek>
<nadpis>
Češi loni nasbírali houby a lesní plody za šest miliard
</nadpis>
<text>
Lidé si loni přinesli z tuzemských lesů houby a lesní plody v přepočtu za rekordních takřka šest miliard korun.
Loňský sběr hub a bobulí byl z dlouhodobého hlediska nadprůměrný, i co se týče množství, když dosáhl 46 300 tun.
Vyplývá to ze Zprávy o stavu lesa a lesního hospodářství za rok 2011. 
Dokument minulý týden schválila vláda.
"V uvedené hodnotě se promítl jak vývoj cenové úrovně, tak aktualizovaný počet domácností," uvedlo ministerstvo zemědělství ve zprávě.
Objem sběru lesních plodin v letech výrazně kolísá. 
Je totiž silně ovlivněn jejich úrodou, která závisí hlavně na počasí. 
Slabší produkce naopak zvyšuje jednotkové ceny lesních plodin. 
Finanční vyjádření sběru proto nemusí odpovídat poklesu objemu sebraných plodin.
Houby se na celkovém množství sebraných lesních plodin každoročně podílejí více než z poloviny. 
Češi jich nasbírají v průměru více než 21 tisíc tun, v peněžním vyjádření za více než dvě miliardy korun. V loňském roce sběr hub dosáhl téměř 30 tisíc tun.
Borůvek si lidé loni z lesů přinesli 8900 tun, malin nasbírali 2100 tun, ostružin 2300 tun, 1100 tun bylo brusinek a 2300 tun bezinek. 
Průměrná česká domácnost si tak v uplynulém roce svůj jídelníček zpestřila více než 11 kilogramy lesních plodů.
Dosud nejhojnějším byl pro houbaře a sběrače lesních plodů rok 1995. 
Tehdy nasbírali téměř 58 500 tun lesních plodů, v průměru si jich z lesů ročně přinesou více než 38 000 tun. 
Co se týče finančního vyjádření, byl až dosud nejlepší rok 2007, kdy si z tuzemských hájů domů přinesli úrodu za více než pět miliard korun.
V intenzitě sběru uvedených lesních plodin na jednotku plochy existují značné rozdíly mezi kraji, což ovlivňuje nejen aktivita domácností, ale také počet obyvatel. 
Výrazně nadprůměrné množství se sbírá ve středních Čechách, kam vyrážejí sbírat především obyvatelé Prahy. 
Z dlouhodobého hlediska nadprůměrná byla loni také návštěvnost lesů. 
Obyvatel Česka do lesa loni zavítal v průměru 23krát.
Údaje o sběru hlavních lesních plodin se zjišťují prostřednictvím dotazníkových průzkumů domácností v reprezentativním vzorku obyvatel. 
Česká republika je podle ministerstva zemědělství jednou z mála zemí, kde se tyto údaje zjišťují.
Houbaření má v tuzemsku dlouholetou tradici. 
</text>
</clanek>
<clanek>
<nadpis>
Lidé podvádí čím dál víc. Kvůli krizi, říká pojišťovna
</nadpis>
<text>
Přetrvávající ekonomická nejistota se projevuje i růstem pojistných podvodů.
Největší tuzemská pojišťovna za letošní první pololetí odhalila pojistné podvody v celkové hodnotě 196 milionů korun, což je téměř o třetinu (31 procent) více než ve stejném období minulého roku.
V porovnání s rokem 2009 pak objem odhalených pojistných podvodů u České pojišťovny stoupl o 60 procent. 
Nejvíce podvodů zjistila společnost v Praze, Středočeském a Královéhradeckém kraji, nejméně naopak na Zlínsku a Vysočině.
"Vždy, když se zhoršuje ekonomická situace, jsou lidé více náchylní k podvodné činnosti. Pojišťovny tyto tendence registrovaly opakovaně již v minulosti, a proto se důsledně na tuto oblast zaměřují," říká Ludvík Bohman, vrchní ředitel Úseku vnitřních věcí České pojišťovny.
Nadále platí, že nejvíce podvodů připadá na autopojištění. 
Zároveň ale intenzivně roste objem odhalených podvodů v pojištění majetku a odpovědnosti za škodu.
Česká pojišťovna k odhalování podvodů využívá vlastní tým detektivů, který ze zhruba devadesáti procent tvoří lidé s policejní minulostí.
Bohman zároveň upozorňuje na to, že Češi nejsou světovými přeborníky v disciplíně pojistných podvodů.
"S pojistnými podvody se potýkají pojišťovny na celém světě. 
Ve Spojených státech amerických evidují v období 2007-2011 dokonce 300% nárůst podvodů v oblasti úrazového pojištění a pojištění pro případ nemoci."
Allianz, další z velkých pojišťoven na českém trhu, zveřejnila podobnou statistiku. 
Za první pololetí roku 2012 eviduje pojistné podvody za 52,3 milionu korun.
Podle ní se množí především případy menších podvodů u povinného ručení, které se měly stát na parkovištích u nákupních středisek. 
U nich pachatelé podvodů využívají toho, že škody do 100 tisíc korun vzniklé při nehodách se nemusí hlásit policii.
"Sejdou se na takovém parkovišti s kamarádem, který vlastní automobil s pomačkaným plechem, svá auta naaranžují tak, aby je mohli vyfotografovat. 
Počkají zhruba 3 týdny, aby měli jistotu, že záznamy z kamerového systému už jsou přemazány novými záběry a pak jdou ohlásit pojistnou událost pojišťovně," říká mluvčí Allianz Václav Bálek.
Podle něj však pojišťovna disponuje takovou technikou, která dokáže odhalit, že plechy byly pomačkány jiným způsobem, než jaký se snaží doložit pojištěnci.
Také Generali zveřejnila svou statistiku. 
Ta potvrzuje nárůst počtu podvodů, výrazně však u ní klesl jejich objem. 
Lidé ji tedy podvádějí více, ale snaží se ji připravit o menší částky.
„Detektivové Generali odhalili během prvního pololetí o 16 % více pojistných podvodů než během stejného období loňského roku. 
Zatímco počet pojistných podvodů vzrost ze 147 v roce 2011 na 171 v roce letošním, jejich objem klesl ze 60 na 17,5 milionu korun," říká Jiří Cívka, mluvčí pojišťovny.
Podvodníky se u této pojišťovny podle jejího zjištění stávají nejčastěji ti, kterým skutečně vznikla nějaká škoda. 
"Pojistné plnění se následně snaží úmyslně navýšit pro své obohacení," říká Cívka.
</text>
</clanek>
</clanky>
