<clanky>
<clanek>
<nadpis>
Sirotky v Japonsku po katastrofě vychovávají příbuzní
</nadpis>
<text>
Sedmiletý Sora Sasaki z přístavu Sasaki v prefektuře Iwate přišel o maminku, která jej po rozvodu vychovávala. 
Zatímco maminku, pojišťovací agentku v nedalekém Ocuši, smetla vlna při cestě do práce, jeho 11. března hlídali prarodiče. 
Všichni tři tak pohromě unikli.
Sasakiho šedesátileté babičce zazvonil mobil jen okamžik poté, co se rozezněly sirény. Když jej zvedla, byl už hluchý. 
Dcera už nestačila nic říci.
„Možná to bylo lepší. Věděli jsme, že jí nemůžeme pomoci,“ tvrdí Sasakiho dědeček. 
Jeho manželku zasáhla tragédie natolik, že se ještě donedávna bála vykoupat ve vaně. 
Vlna tsunami v Ocuši vymazala domy, vyvrátila stromy z kořenů a rozmetala hroby.
„Říci pravdu jsme se vnoučkovi odvážili až po týdnu. To už věděl, že se stalo něco zlého, protože máma nepřicházela domů,“ vzpomíná v listě The Japan Times chlapcův jednašedesátiletý dědeček.
Záchranáři po dvou týdnech nakonec našli poničené auto, které chlapcova matka řídila, když ji zasáhla vlna. 
Tuny vody otočily během chvilky vůz na střechu jako hračku a odhodily jej stranou. 
Tělo řidičky se podařilo objevit teprve loni v září.
„Vítej doma, mamko. Doufám, že odpočíváš v klidu,“ řekl hoch poté, co mu dědeček podle tradice jemně vložil do dlaně jednu z kostí z těla matky. 
Dědeček neodešel do důchodu, jak si před 11. březnem plánoval, a jelikož mu zaměstnavatel vyšel vstříc, pracuje dále jako pokrývač. 
Protože vnuk letos chodí do 1. třídy, hodlá pracovat ještě deset let, než Sora nastoupí na střední školu.
„Jako budoucí muž si určitě projde obdobím vzdoru. S manželem Soru vychováváme, ale současně i on vychovává nás,“ podotýká babička.
Než jde spát, usedá Sora před rodinný oltář, dívá se na máminu fotku a popřeje jí dobrou noc.
</text>
</clanek>
<clanek>
<nadpis>
Slovensko bude mít jednobarevnou vládu, Fico drtivě zvítězil
</nadpis>
<text>
Podle prezidenta Ivana Gašparoviče občané vysokou účastí ve volbách projevili svou odpovědnost. 
„Moje přání je, aby byla nová vláda stabilní,“ uvedl prezident na povolební tiskové konferenci. 
„Ústava mi přikazuje pověřit vítěze voleb sestavením vlády,“ dodal Gašparovič.
Po sečtení 90% hlasů mu odevzdalo hlas milión Slováků. 
Tyto volby přinesou obrovské změny na slovenské politické scéně, když poprvé od roku 1989 s největší pravděpodobností nebude sestavena koaliční vláda.
Účast ve volbách dosáhla 59,1 procenta.
Představitelé pravicových stran již před volbami avizovali, že pokud Smer získá většinu, do koalice s Ficem nevstoupí. 
Fico ani koaličního partnera nepotřebuje a svůj předvolební slib o stabilní vládě může splnit samostatně. 
Přesto při nedělním ranním ohlášení vítězství Fico oznámil, že ostatním stranám vytvoření velké koalice nabídne.
Na druhém místě skončilo Křesťanskodemokratické hnutí se ziskem 8,8 procenta hlasů a obsadí 16 křesel. 
Nová strana Obyčejní lidé a nezávislé osobnosti Igora Matoviče získala 8,4 procenta hlasů a obsadí rovněž 16 křesel.
Slovensko-maďarské straně Most -Híd odevzdalo hlas 6,9 procenta voličů a obsadí 13 křesel. Slovenskou demokratickou a křesťanskou unii Mikuláše Dzurindy volilo 6 % Slováků a obsadí 11 křesel. 
Liberální strana Svoboda a Solidarita dostala 5,9% hlasů a obsadí 11 křesel v parlamentu.
Do parlamentu se nedostala Slovenská národní strana Jána Sloty (4,6%) ani Strana maďarské koalice (4,5%). 
Lidová strana Vladimíra Mečiara získala pouze 0,95% hlasů, když jí odevzdalo hlas jen 22tisíc voličů. 
Mečiar tak definitivně opouští slovenskou politickou scénu.
Fico v rozhovoru pro Otázky Václava Moravce uvedl, že bude-li jmenován premiérem, jeho první zahraniční cesta povede do České republiky. 
"Byla by chyba tuto tradici rušit," dodal.
</text>
</clanek>
<clanek>
<nadpis>
V Iráku šíité ukamenovali 14 lidí oblečených v západním stylu
</nadpis>
<text>
Útoky následovaly po prohlášení iráckého ministerstva vnitra, které subkulturu Emo označilo za satanismus a policii nařídilo její vymýcení. 
Emo je druh punkové hudby, která se objevila ve Spojených státech. 
Její fanoušci se vyznačují zvláštním oblečením. 
Většinou nosí upnuté džíny, trička s logem a zvlášť dlouhé účesy nebo naopak ježka.
Nejmenované zdroje z nemocnic, kam byli ukamenovaní převezeni, uvedly, že těla nesla jasné známky úderů kameny nebo cihlami. 
Devět mrtvých bylo přivezeno do nemocnice v Sadr City, velké šíitské čtvrti, tři do východního Bagdádu, další dvě do centrální márnice, uvedl Reuters. 
Dalších šest lidí včetně dvou dívek bylo podle policie zbito na znamení varování.
V jedné ze šíitských čtvrtí Bagdádu byly v sobotu podle Reuters rozdávány letáky s 24 jmény budoucích cílů. 
"Varujeme vás, všechny obscénní muže a ženy, pokud se nepřestanete takto chovat během čtyř dnů, Bůh vás potrestá rukou mudžahedínů," uváděl leták. 
V Sadr City bylo na podobném letáku uvedeno dalších 20 jmen. 
"Jsme Brigády zloby. Varujeme vás, jestli se nevrátíte zpět na správnou cestu, budete zavražděni," stálo na druhém letáku.
Když se v iráckých médiích objevily zprávy o vraždách spojených s Emo stylem, ministerstvo vnitra vydalo prohlášení, ve kterém vylučovalo spojitost úmrtí s touto módou.
"Všechny zaznamenané případy byly motivovány pomstou, sociálními nebo obvyklými kriminálními motivy," tvrdilo ministerstvo.
Šíitští duchovní kamenování odsoudili a označili ho za teroristické útoky. 
Muktada Sadr, radikální šíitský klerik s následovníky především v bagdádském Sadr City sice styl Emo označil za bláznivý, ale prohlásil zároveň, že by se s jeho nositeli mělo jednat podle zákona.
Po pádu režimu Saddáma Husajna většinu bagdádských čtvrtí přísně kontrolovaly sunnitské a šíitské milice, které tvrdě vynucovaly stanovený styl oblečení. 
Dnes již milice nejsou moc vidět, Bagdád je podstatně mírumilovnější a mladí si mohou zkusit obléct oblečení západního stylu, konstatuje Reuters.
</text>
</clanek>
<clanek>
<nadpis>
Litviněnkův otec otočil: omluvil se Putinovi a syna označil za zrádce
</nadpis>
<text>
Třiasedmdesátiletý Walter Litviněnko vystoupil ve státní televizi a prohlásil, že hluboce lituje obvinění ruského premiéra Vladimira Putina a jeho lidí ze smrti svého syna. Doufá, že mu bude odpuštěno a dovoleno vrátit se do Ruska.
"Vladimire Vladimiroviči, jestli sleduješ tenhle program, prosím, odpusť mi všechny ty pomluvy, které jsem o tobě řekl a napsal, i všechnu tu nenávist, kterou jsem k tobě choval," řekl ruské satelitní televizi, která vysílá v angličtině.
"Kdybych věděl, že můj syn pracoval pro britské tajné služby, tak bych o jeho smrti takhle nemluvil. Mohl být zabit jako dvojitý agent. A zrádci mají být zastřeleni," dodal. Spekulace o tom, že Litviněnka naverbovala britská zpravodajská služba MI6, se objevily před čtyřmi lety v britském tisku.
"Nikdy si nebudu moct být stoprocentně jistý, že Alexander pro MI6 nepracoval," prohlásil.
Walter Litviněnko přitom celou dobu tvrdil, že jeho syna zabili Putinovi lidé za jeho otevřenou kritiku režimu. "Tenkrát mě ovládala zloba kvůli jeho smrti. Byl jsem si jistý, že to udělaly ruské tajné služby," prohlásil.
Poté, co mu zemřela žena a on se v třiasedmdesáti letech ocitl sám a bez prostředků v malém bytě v Itálii, něco se v něm hnulo a změnil názor.
"Byl to velký podvod, přetvářka přede mnou i celou naší rodinou," vzlykaje komentoval v televizi činnost svého syna. Stěžoval si na to, že ho opustil Boris Berezovskij, ruský oligarcha a nepřítel Kremlu, kterého měl jeho syn zavraždit, ale odmítl. Nazlobeně zmínil i to, že jeho žádost o finanční pomoc odmítla i západní média.
"Tak to je. Walter byl odložen. Byl jim dobrý, když potřebovali někoho pošpinit. Ale teď už Waltra nepotřebují."
Walter Litviněnko se do Ruska odstěhoval v roce 2008 se svou manželkou Ljubou a dvěma dětmi. Ve své zemi se tehdy necítil bezpečně. Nyní po čtyřech letech sám zavolal do ruské satelitní televize, aby odvysílala jeho omluvu.
Tvrdil, že jeho žena zemřela před rokem a on neměl ani dost peněz, aby jí zařídil důstojný pohřeb. Podle jeho slov mu odpojili i elektřinu a plyn, protože neměl peníze na placení účtů, a teď se bojí, že ho vystěhují.
Jeho dramatický výstup je nejspíš zoufalým krokem, který mu má usnadnit návrat do rodné země. Přestože z Ruska odešel sám a dobrovolně, není příliš pravděpodobné, že by ho po tolika letech kritiky Rusko přijalo s otevřenou náručí.
Spoluautor knihy o Litviněnkově smrti Alexander Goldfarb označil odvysílání reportáže za laciný a nehumánní krok ruské propagandy před blížícími se prezidentskými volbami. "Využili slabosti starého muže, který je opuštěný a bez peněz, k očištění Litviněnkových vrahů. Jak snadný cíl," prohlásil.
</text>
</clanek>
<clanek>
<nadpis>
Při protestech proti Straussi-Kahnovi byli v Cambridge zatčeni dva lidé
</nadpis>
<text>
V pátek byli v Cambridge zatčeni dva lidé poté, co se na budově studentské společnosti, kde debatoval někdejší šéf Mezinárodního měnového fondu (MMF) Dominique Strauss-Kahn, objevily protestní graffiti a plakáty. 
Před budovou se shromáždila stovka protestujících studentů. 
Advokát newyorské pokojské, která Strausse-Kahna obvinila ze znásilnění, označil v Cambridge vystoupení bývalého šéfa fondu za urážku. 
Na Strausse-Kahna čekal naplněný sál.
Na přednášku pozvala Strausse-Kahna přezdívaného také DSK studentská debatní společnost Cambridge Union Society. 
Na zdi její budovy se poté objevily nápisy požadující smrt DSK či tvrdící, že "ženy si zaslouží něco lepšího". 
Policie na místě zatkla dvacetiletého muže a jednadvacetiletou ženu.
Zájem o přednášku byl tak velký, že se o účastnících rozhodovalo losem. 
Tématem byl stav světové ekonomiky, avšak padly také otázky týkající se obvinění vznesenému proti finančníkovi v New Yorku. 
Strauss-Kahn na to odvětil, že byl obžaloby zproštěn.
Demonstranti venku volali DSK, odejdi, styď se nebo Spravedlnost pro (Nafissatou) Diallovou, což je pokojská, která ho obvinila ze znásilnění. 
Křik zvenčí pronikal až do sálu a Strauss-Kahn na něj reagoval v angličtině: "Dělají si, co chtějí, ale myslím, že se mýlí."
Advokát Douglas Wigdor zastupující pokojskou Nafissatou Diallovou řekl stovce studentů právnické fakulty a zhruba stejnému počtu novinářů, že je ohromen pozváním pro Strausse-Kahna. 
"Proč studentská unie otevřela své brány muži obviněnému z toho, že použil moc šéfa MMF, aby sexuálně napadl ženu, a který je nyní zapleten do skandálu kolem prostitutek?" řekl Wigdor.
Dvaašedesátiletý Strauss-Kahn byl obviněn ze znásilnění pokojské, ale prokuratura pak od žaloby odstoupila. 
Bývalý šéf MMF byl nicméně nucen odstoupit z vedení Mezinárodního měnového fondu a na povrch vyplavala řada nelichotivých informací o jeho vztahu k ženám. 
V únoru byl vyslýchán ve vazbě ve francouzském Lille kvůli podezření, že při účasti na večírcích s prostitutkami mohl napomáhat kuplířství.
Jeho vystoupení v Cambridge předcházela petici požadující zrušení debaty, kterou podepsalo asi 750 lidí.
Cambridge Union Society hájila jeho pozvání tím, že tak hájí svobodu projevu a protože Strauss-Kahn má "výjimečné znalosti ve svém oboru". 
Proto byl pozván, uvedla unie, která v minulosti zvala tak různorodé osobnosti, jako je tibetský dalajlama či někdejší vůdce francouzské krajní pravice Jean-Marie Le Pen.
</text>
</clanek>
</clanky>
