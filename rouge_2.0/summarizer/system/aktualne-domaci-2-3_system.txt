České a slovenské muzeum v Cedar Rapids v americkém státě Iowa, které v roce 2008 vážně poškodily záplavy, dnes po čtyřech letech znovu otevřelo dveře návštěvníkům.
Muzeum v Cedar Rapids v červnu 2008 poškodily povodně, které prostory budovy s knihovnou zaplavily třemi metry vody z rozbouřené řeky Cedar River.
Na rekonstrukci muzea bylo vybráno dalších 25 milionů dolarů, deset milionů korun věnovala Česká republika.
Český stánek v Cedar Rapids získal větší muzejní prostory, divadlo pro 50 diváků, tři galerie, amfiteátr a studovnu.
"Návštěvnost města se snad zvýší," řekl listu prezident českého sdružení v Cedar Rapids Calvin Spinka.
Velkou pozornost návštěvníků dnes při slavnostním otevření muzea vyvolala souborná výstava děl českého malíře Alfonse Muchy, kde se představuje na 230 umělcových děl.
České a slovenské muzeum ve stotřicetitisícovém Cedar Rapids, jednom z center českého a slovenského krajanského života v USA, vzniklo v roce 1974.
Vedení muzea očekává, že ročně jeho prostory navštíví 45.000 lidí.
