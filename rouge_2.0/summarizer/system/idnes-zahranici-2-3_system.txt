Spojené státy sužuje nejhorší sucho od 50. let minulého století.
V řece Mississippi je tak málo vody, že lodě už musí převážet menší náklad, aby nezadřely o dno.
A to Američané zažívají snad nejteplejší léto od chvíle, kdy meteorologové začali teploty v USA měřit.
Vůbec nejvíce postižený je středozápad USA, konkrétně oblasti jižně od Skalnatých hor, státy kolem Velkých plání a Ohio Valley, uvedla televize CNN s odvoláním na Národní středisko klimatických dat (National Climatic Data Center).
Podle něj je současné sucho vůbec nejhorší od 50. let minulého století.
Sucho v červnu sužovalo celých 55 procent země.
Ještě větší část USA trápil nedostatek vláhy naposledy v roce 1956, kdy sucho postihlo 58 procent rozlohy země.
A podobně je na tom celý uplynulý rok - posledních dvanáct měsíců bylo vůbec nejteplejších od chvíle, kdy se teploty začaly v USA měřit.
