Podle všeho nejstarší známou kopii slavné Mony Lisy od Leonarda da Vinciho objevilo ve svých sbírkách muzeum Prado ve španělské metropoli Madridu.
Může jí prý být jen lehce přes dvacet - což se při pohledu na originál nezdá.
Podle vedoucího restaurátora v Pradu Gabriela Finaldiho dáma na originálu vypadá starší kvůli zašpinění obrazu.
"Když jsou malby zašpiněné, osoby mají tendenci vypadat starší," vysvětlil.
Stav uchování madridské Mony Lisy je každopádně mnohem lepší nežli originálu, který přitahuje davy.
Badatelům to umožní studovat lépe originální obraz a mohou se pokusit dešifrovat i další záhady, jež ji stále obklopují.
