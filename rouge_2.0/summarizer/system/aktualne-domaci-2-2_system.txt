Nového šéfa šumavského národního parku Jiřího Mánka dostihla událost, která podle jeho kritiků svědčí o tom, že ředitel umlčuje nepohodlné odborníky, kteří nesouhlasí s oficiálním kursem parku.
Mánek ještě jako náměstek nedávno odvolaného ředitele Jana Stráského nepovolil, aby v podzimním vydání odborného časopisu Šumava vyšel článek, v němž dva pracovníci parku kritizují kácení stromů u Ptačího potoka i své nadřízené.
"Příspěvek nebyl zařazený z toho důvodu, že byl nevyvážený a nepravdivě napadal vedení Správy Národního parku Šumava, což je od zaměstnance správy zvláštní praktika," vzkázal Mánek přes svého mluvčího.
To je v rozporu se stanoviskem nového ředitele Mánka, který loni obhajoval kácení u Ptačího potoka i tím, že tamní porost je z větší části nepůvodním hospodářským lesem.
"Podle platného pracovního řádu vystupuje zaměstnanec jménem zaměstnavatele v hromadných sdělovacích prostředcích pouze na základě výslovného pověření ředitelem Správy Národního parku Šumava," uvedl mluvčí parku Pavel Pechoušek.
Podle Jaromíra Bláhy z ekologického Hnutí Duha studie Pavly Čížkové a Pavla Hubeného, která nesměla vyjít v časopise Šumava, ukazuje, že u Ptačího potoka ještě žijí stromy z původní generace nedotčeného pralesa.
"Vlastní odborná analýza správy parku potvrdila vysokou přírodní hodnotu lesů, které by měly zůstat součástí území ponechaného přírodě," řekl Aktuálně.cz Bláha, který zároveň kritizoval vedení parku za to, že zakázalo výsledky průzkumu publikovat.
