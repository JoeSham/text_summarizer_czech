Ve Statenicích u Prahy v neděli ráno hořel zahradní domek, uvnitř hasiči našli dvě ohořelá těla.
Totožnost mrtvých zatím kriminalisté zjišťují, řekla mluvčí policie Prahy-venkov Štěpánka Zatloukalová.
Jak se lidé v domku ocitli a zda se v něm nacházeli ještě před vznikem požáru, je podle Zatloukalové předmětem dalšího vyšetřování.
Podobné události nejsou zdaleka výjimečné.
V polovině února například hasiči našli mrtvého muže při požáru domu v Kladně-Dubí.
Ohořelé bezvládné tělo našli o tomto víkendu také hasiči ve Varnsdorfu při likvidaci požáru opuštěného objektu Českých drah.