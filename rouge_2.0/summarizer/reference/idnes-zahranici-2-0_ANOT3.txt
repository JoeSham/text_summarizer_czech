Prezident Bašár Asad opustil Damašek a zdržuje se teď v přímořském letovisku Latákíja.
Armáda svádí s opozičními silami boje v metropoli už pět dní.
Ve středu přišel Asad při atentátu o tři klíčové spolupracovníky.
Syrský prezident od atentátu na bezpečnostní špičky svého režimu veřejně nevystoupil ani nevydal prohlášení.
Podle zdrojů agentury Reuters řídí vládní operace ze středozemního letoviska, kde je letní rezidence jeho rodiny.
A vojsko, které slíbilo pomstu za atentát na velení bezpečnostních sil, pálilo do ulic města z automatických zbraní z helikoptér, popsala agentura Reuters.
Ve středu zemřelo v Sýrii přes 200 lidí, většinou civilistů, uvedla agentura AFP s odvoláním na Syrskou organizaci pro monitorování lidských práv (OSDH).
Rusko a Čína, hlavní stoupenci syrského režimu, na půdě Rady bezpečnosti OSN vetovaly rezoluci, která Asadově vládě hrozila sankcemi v případě, že nestáhne z obydlených oblastí tanky a těžké zbraně.
Západ rozhodnutí Moskvy a Pekingu odsoudil jako "neomluvitelné a neobhajitelné".