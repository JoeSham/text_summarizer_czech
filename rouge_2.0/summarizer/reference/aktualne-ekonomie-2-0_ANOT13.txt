Poslanci v pátek schválili další zvýšení daně z přidané hodnoty (DPH) a opět tak potvrdili, že ji mají v oblibě.
Zvýšení daně si zákazníci často vůbec neuvědomí - DPH je totiž součástí ceny.
A to, že zboží či služby zdražují, si většina spotřebitelů se změnami sazeb jednoduše nedá do souvislosti.
Výběry DPH navíc oproti přímým daním v době ekonomického poklesu podléhají mnohem menším výkyvům, takže se jedná o stabilnější zdroj příjmů, připomíná analytik Raiffeisenbank Václav Franče.
DPH v současné době představuje páteř daňových příjmů v Česku i v dalších evropských zemích.
U nás se v loňském roce na všech vybraných daních podílela zhruba polovinou.
Popularitě se DPH těší hlavně na starém kontinentě.
Poslední změny schválila vláda v polovině července, změny začnou platit od následujícího roku.
Snížená sazba vzroste ze 14 na 15 procent, zvýšená pak z 20 na 21 procent.