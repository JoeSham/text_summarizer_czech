Ve středu zemřelo v Sýrii přes 200 lidí, většinou civilistů, uvedla agentura AFP s odvoláním na Syrskou organizaci pro monitorování lidských práv (OSDH).
Prezident Bašár Asad opustil Damašek a zdržuje se teď v přímořském letovisku Latákíja.
Podle zdrojů agentury Reuters řídí vládní operace ze středozemního letoviska, kde je letní rezidence jeho rodiny.
Ve středu přišel Asad při atentátu o tři klíčové spolupracovníky.
"My máme informace, že je ve svém paláci v Latákíji a mohl by tam být už několik dní," uvedl jeden z čelních představitelů syrské opozice, který si ovšem nepřál zveřejnit své jméno.
A vojsko, které slíbilo pomstu za atentát na velení bezpečnostních sil, pálilo do ulic města z automatických zbraní z helikoptér, popsala agentura Reuters.
Ve státní televizi se objevilo varování, že povstalci se převlékají za vojáky Republikánských gard a chystají se vraždit obyvatele hlavního města.
Rusko a Čína, hlavní stoupenci syrského režimu, na půdě Rady bezpečnosti OSN vetovaly rezoluci, která Asadově vládě hrozila sankcemi v případě, že nestáhne z obydlených oblastí tanky a těžké zbraně.
Svět teď s napětím sleduje, jak se budou vyostřené boje v Sýrii dále vyvíjet a jak dlouho ještě bude Asadův režim povstalcům odolávat.