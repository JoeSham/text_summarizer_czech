Po několika výtkách ke konkrétním projektům nyní Evropská komise pohrozila Česku, že zastaví proplácení celého programu Vzdělávání pro konkurenceschopnost.
Evropským institucím dochází trpělivost s českým ministerstvem školství.
Premiér Petr Nečas takovou hrozbu Aktuálně.cz potvrdil.
"Zastavení operačního programu Vzdělávání pro konkurenceschopnost opravdu hrozí," dodal.
Naproti tomu ministerstvo školství tvrdí, že od EK nemá o hrozbě pozastavení celého programu žádné oficiální informace.
"Vedení ministerstva školství v tuto chvíli nemá informaci o tom, že by dorazil dopis o pozastavení operačního programu Vzdělávání pro konkurenceschopnost," řekl ČTK mluvčí ministerstva školství Radek Melichar.
Nečas se v pátek kvůli problémům s využitím evropských dotací sešel s ministrem školství Josefem Dobešem (VV).