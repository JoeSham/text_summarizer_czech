České a slovenské muzeum v Cedar Rapids v americkém státě Iowa, které v roce 2008 vážně poškodily záplavy, dnes po čtyřech letech znovu otevřelo dveře návštěvníkům.
Velkým nákladem zrekonstruovaná budova nabízí trojnásobně větší prostory, zvýšenou polohu jako ochranu před velkou vodou a lákavý program pro návštěvníky.
Očekává se, že dvoudenní slavnost ke znovuzahájení provozu navštíví na 10.000 lidí.
Muzeum v Cedar Rapids v červnu 2008 poškodily povodně, které prostory budovy s knihovnou zaplavily třemi metry vody z rozbouřené řeky Cedar River.
Po záplavách byla loni budova přemístěna na vyšší místo a její plocha se ztrojnásobila.
Český stánek v Cedar Rapids získal větší muzejní prostory, divadlo pro 50 diváků, tři galerie, amfiteátr a studovnu.
České a slovenské muzeum ve stotřicetitisícovém Cedar Rapids, jednom z center českého a slovenského krajanského života v USA, vzniklo v roce 1974.
Město si udržuje nejstarší českou školu na území Spojených států, která je v provozu bez přerušení od roku 1870.