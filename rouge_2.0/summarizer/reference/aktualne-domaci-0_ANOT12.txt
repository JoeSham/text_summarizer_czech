Po několika výtkách ke konkrétním projektům nyní Evropská komise pohrozila Česku, že zastaví proplácení celého programu Vzdělávání pro konkurenceschopnost.
Nedávno zveřejněný audit Evropské komise odhalil chyby v kontrole zadávání veřejných zakázek v operačním programu Vzdělávání pro konkurenceschopnost.
Komise nám vytýká nedostatečné čerpání, výběr projektů, nedostatky ve výběrových řízeních a nedostatečnou kontrolu auditorů.
V operačním programu Vzdělávání pro konkurenceschopnost může ČR čerpat až 53 miliard korun, ohroženy nejsou jen prostředky, které už unie certifikovala.
Naproti tomu ministerstvo školství tvrdí, že od EK nemá o hrozbě pozastavení celého programu žádné oficiální informace.
Místopředsedkyně VV Kateřina Klasnová v pátek prohlásila, že pokud Dobeš do dubna situaci s eurodotacemi nevyřeší, mohla by strana sáhnout k jeho odvolání.
Dobeš už dříve prohlásil, že problém s čerpáním evropských dotací na ministerstvu školství je jen technický a do tří měsíců bude vyřešen.