Prezident Bašár Asad opustil Damašek a zdržuje se teď v přímořském letovisku Latákíja.
Podle zdrojů agentury Reuters řídí vládní operace ze středozemního letoviska, kde je letní rezidence jeho rodiny.
Zda odjel do Latákíje ještě před středečním atentátem, nebo až po něm, zatím není jasné.
Bašár Asad už z prezidentského paláce, který sedí v kopcích nedaleko hlavního syrského přístavu, úřadoval i v minulosti, podotkla agentura.
"My máme informace, že je ve svém paláci v Latákíji a mohl by tam být už několik dní," uvedl jeden z čelních představitelů syrské opozice, který si ovšem nepřál zveřejnit své jméno.
Jeden z Asadových spolupracovníků později sdělil, že prezident je nadále v paláci v Damašku.
Bílý dům míní, že útok je obrovskou ranou pro režim a že prezident Asad ztrácí kontrolu.
Rusko a Čína, hlavní stoupenci syrského režimu, na půdě Rady bezpečnosti OSN vetovaly rezoluci, která Asadově vládě hrozila sankcemi v případě, že nestáhne z obydlených oblastí tanky a těžké zbraně.
Státní televize odpoledne odvysílala záběry Asada, jak uvádí do úřadu nového ministra obrany Fahda Faradže.