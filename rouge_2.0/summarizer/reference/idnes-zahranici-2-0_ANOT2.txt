Prezident Bašár Asad opustil Damašek a zdržuje se teď v přímořském letovisku Latákíja.
Tvrdí to Reuters s odvoláním na opoziční zdroje a nejmenovaného západního diplomata.
Syrský prezident od atentátu na bezpečnostní špičky svého režimu veřejně nevystoupil ani nevydal prohlášení.
Armáda prý ostřelovala v noci Damašek z přilehlých hor.
A vojsko, které slíbilo pomstu za atentát na velení bezpečnostních sil, pálilo do ulic města z automatických zbraní z helikoptér, popsala agentura Reuters.
Ve čtvrtek odpoledne ale udeřili i rebelové, kteří napadli hlavní policejní stanici ve čtvrti Tamadan.
Ve středu zemřelo v Sýrii přes 200 lidí, většinou civilistů, uvedla agentura AFP s odvoláním na Syrskou organizaci pro monitorování lidských práv (OSDH).
Mezinárodní společenství se stále nedokáže dohodnout na společném postupu.
Svět teď s napětím sleduje, jak se budou vyostřené boje v Sýrii dále vyvíjet a jak dlouho ještě bude Asadův režim povstalcům odolávat.