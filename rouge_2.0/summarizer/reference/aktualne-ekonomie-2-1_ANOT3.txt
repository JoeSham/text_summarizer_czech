Oficiálně začíná v Německu letní výprodej až příští pondělí, mnoho tamních obchodů ale snížilo ceny letního sortimentu už nyní.
Může za to nepříznivé počasí, kvůli němuž jde podle prodejců sezonní zboží špatně na odbyt.
"Obchody jdou špatně," potvrdil deníku Berliner Morgenpost místopředseda Spolkového svazu textilního maloobchodu (BTE) Siegfried Jacobs.
Ve výlohách obchodních pasáží lze skutečně v těchto dnech vidět nabídky slev 50, 70 i 80 procent.
Za první půlrok letošního roku očekává BTE pokles prodeje v Německu o dvě procenta.
Podle ankety listu mezi velkými řetězci se zákazníci mohou těšit i na výrazně zlevněné plavky, letní šaty, šortky, boty, sportovní oblečení nebo kožené zboží.