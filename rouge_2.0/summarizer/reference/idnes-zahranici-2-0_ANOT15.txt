Prezident Bašár Asad opustil Damašek a zdržuje se teď v přímořském letovisku Latákíja.
Armáda svádí s opozičními silami boje v metropoli už pět dní.
Ve středu přišel Asad při atentátu o tři klíčové spolupracovníky.
"My máme informace, že je ve svém paláci v Latákíji a mohl by tam být už několik dní," uvedl jeden z čelních představitelů syrské opozice, který si ovšem nepřál zveřejnit své jméno.
Povstalci se tam ve čtvrtek střetli mimo jiné i před sídlem vlády.
A vojsko, které slíbilo pomstu za atentát na velení bezpečnostních sil, pálilo do ulic města z automatických zbraní z helikoptér, popsala agentura Reuters.
Vládní vojáci jsou prý odhodláni "vyčistit Damašek od teroristů" do pátku, kdy začíná postní měsíc ramadán.
Ve středu zemřelo v Sýrii přes 200 lidí, většinou civilistů, uvedla agentura AFP s odvoláním na Syrskou organizaci pro monitorování lidských práv (OSDH).
Svět teď s napětím sleduje, jak se budou vyostřené boje v Sýrii dále vyvíjet a jak dlouho ještě bude Asadův režim povstalcům odolávat.