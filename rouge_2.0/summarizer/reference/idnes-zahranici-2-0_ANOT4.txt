Prezident Bašár Asad opustil Damašek a zdržuje se teď v přímořském letovisku Latákíja.
Tvrdí to Reuters s odvoláním na opoziční zdroje a nejmenovaného západního diplomata.
Armáda svádí s opozičními silami boje v metropoli už pět dní.
Ve středu přišel Asad při atentátu o tři klíčové spolupracovníky.
Syrský prezident od atentátu na bezpečnostní špičky svého režimu veřejně nevystoupil ani nevydal prohlášení.
Bašár Asad už z prezidentského paláce, který sedí v kopcích nedaleko hlavního syrského přístavu, úřadoval i v minulosti, podotkla agentura.
Bitva o Damašek mezitím pokračuje.
A vojsko, které slíbilo pomstu za atentát na velení bezpečnostních sil, pálilo do ulic města z automatických zbraní z helikoptér, popsala agentura Reuters.
Ve státní televizi se objevilo varování, že povstalci se převlékají za vojáky Republikánských gard a chystají se vraždit obyvatele hlavního města.