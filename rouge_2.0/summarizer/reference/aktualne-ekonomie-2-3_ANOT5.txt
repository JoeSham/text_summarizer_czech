Spolková vláda si loni stanovila smělý cíl: do roku 2022 odstavit všech 17 jaderných bloků, které byly v čase jaderné havárie v japonské Fukušimě na území Německa v provozu.
Rozhodla se je nahradit paroplynovými a zejména větrnými a solárními elektrárnami.
Teď ale vzhledem k narůstajícím nákladům na zelenou energii zjišťuje, že svá předsevzetí bude muset korigovat.
Jen za odstavení každého jaderného bloku zaplatí stát 1,1 miliardy eur.
Organizace Greenpeace odhaduje náklady dokonce na 45 miliard.
Do roku 2030 mají elektrárny využívající obnovitelné zdroje energie zajišťovat 35 procent hrubé spotřeby a do roku 2050 dokonce 80 procent.
Nikdo si ale netroufá odhadnout, kolik budou činit skutečné náklady do obnovitelných zdrojů, a tedy kolik bude v konečném účtu činit za deset let, kdy má být výstup z jaderné energetiky dokončen, celkový roční nárůst cen energií na jednu domácnost.