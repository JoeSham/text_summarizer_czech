Prezident Bašár Asad opustil Damašek a zdržuje se teď v přímořském letovisku Latákíja.
Syrský prezident od atentátu na bezpečnostní špičky svého režimu veřejně nevystoupil ani nevydal prohlášení.
Podle zdrojů agentury Reuters řídí vládní operace ze středozemního letoviska, kde je letní rezidence jeho rodiny.
Bašár Asad už z prezidentského paláce, který sedí v kopcích nedaleko hlavního syrského přístavu, úřadoval i v minulosti, podotkla agentura.
V metropoli přibylo silničních blokád a obrněných vozidel, popsali opoziční aktivisté a obyvatelé Damašku.
A vojsko, které slíbilo pomstu za atentát na velení bezpečnostních sil, pálilo do ulic města z automatických zbraní z helikoptér, popsala agentura Reuters.
Rebelové se koncentrují v několika čtvrtích a většinou jsou vyzbrojeni mnohem hůře, k dispozici mají základní zbraně nebo ruční protitankové granátomety.
Vládní vojáci jsou prý odhodláni "vyčistit Damašek od teroristů" do pátku, kdy začíná postní měsíc ramadán.
Ve státní televizi se objevilo varování, že povstalci se převlékají za vojáky Republikánských gard a chystají se vraždit obyvatele hlavního města.