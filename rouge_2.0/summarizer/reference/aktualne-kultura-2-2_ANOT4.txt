Velmi netradičním spojením expozice Tizianových obrazů s instalací nositele Turnerovy ceny Marka Wallingera způsobila poprask v uměleckých kruzích londýnská Národní galerie.
Vedle tří obrazů renesančního mistra lze totiž nakouknout jako na peep-show do lázně, kde se střídá šest nahých Dian.
Wallinger vycházel ve své instalaci z antické mytologie: mladý lovec Akteón v báji narazil na panenskou bohyni lovu Dianu, když se koupala, a protože ji viděl nahou, v hněvu ho proměnila v jelena, jehož pak roztrhali vlastní lovečtí psi.
Kromě Wallingerovy instalace jsou součástí expozice také objekty a obrazy Chrise Offiliho a Conrada Shawcrosse.
Jejich díla ovšem velký zájem recenzentů nevyvolala, o Wallingerově instalaci deník The Guardian napsal, že "není přehnané říci, že Národní galerie, domov vytříbených starých mistrů a dlouho mrtvých umělců, nic takového ve svých vznešených galeriích nezažila".
Dívky do lázně vstupují oděny pouze do šperků, kterými autor díla odkazuje na Manetovo plátno s názvem Olympia.
Projekt, který u kritiků vzbudil poměrně velký zájem, se podle Wallingera váže k poslední práci Marcela Duchampa nazvané Étant Donnés.