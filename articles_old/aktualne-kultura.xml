<clanky>
<clanek>
<nadpis>
Divadlo pro vyhlašování Oscarů již neponese název Kodak
</nadpis>
<text>
Společnost Eastman Kodak se rozhodla kvůli úsporným opatřením stáhnout svůj název z losangelského divadla, kde se každoročně předávají filmová ocenění Oscar.
Dříve dominantní fotografická společnost požádala americký konkurzní soud o zrušení smlouvy v hodnotě odhadované na čtyři miliony dolarů ročně a odstranění názvu ze slavného divadla v centrálním Hollywoodu. 
Zatím není jasné, zda bude nápis zachován do letošního rozdávání ocenění, které se uskuteční 26. února. 
Nejmenované zdroje ale uvedly, že se o možnost pojmenování místa zajímalo u majitele budovy CIM Group již několik společností. 
Před deseti lety Kodak uzavřel s CIM Group smlouvu za 74 milionů dolarů, která mu měla zajistit umístění názvu na fasádě divadla s více než 3400 místy na 20 let. Společnost CIM Group se k záležitosti zatím nevyjádřila. 
Jak upozorňují experti, hodnota obchodního názvu by měla v budoucnu stoupat. 
"Média věnují Kodaku a okolnostem jeho bankrotu velkou pozornost, a proto nová společnost, která umístí svůj název na budovu, získá také mnoho pozornosti. A to má velkou hodnotu," říká Adam Hanft, šéf konzultační společnosti Hanft Projects.
Podle něj je nicméně podobná dlouhodobá smlouva k obchodní značce velmi riskantní, neboť se v současném obchodu vše rychle mění. 
Analytik tak tipuje, že nový kontrakt bude výrazně kratší a jako hlavní potenciální zájemce o umístění svého loga vidí telekomunikační firmy.
Peníze i zájem by mohla mít  také internetová či sociální média typu Facecbooku, Twitter a YouTube; na druhou stranu by jim spojení s "úctyhodnou akademií" a hlavně s kamennou budovou mohlo připadat příliš "old-schoolové".
Vyhlášení bankrotu Kodaku a žádost o ochranu před věřiteli 19. ledna Hollywood překvapilo. 
Přestože začala role firmy v zábavním průmyslu kvůli odklonu filmu od digitálních technologií klesat, udržuje si v mecce kinematografie stále významný vliv.
Mezi hlavními nekrytými věřiteli Kodaku jsou velká studia, kterým firma dluží miliony dolarů za bártry. 
Nyní se obávají, že o své pohledávky přijdou. Mezi padesátkou společností uvedených na seznamu největších nekrytých věřitelů jsou Sony (16,7 milionu dolarů), Warner Brothers (14,2), Universal (9,3), Paramount (6,8) a Walt Disney Studios (4,2 milionu dolarů).
Právník zastupující věřitele firmy Kodak věc nekomentoval, protože nebyl k zastižení. 
Podle nejmenovaných zdrojů vznikaly tyto dluhy u studií, která nakupují u Kodaku na principu výměny snímků. 
Ceny filmů se liší a často klesají. 
Když jich studia využívají víc, dostávají slevy a vznikají tak pohledávky vůči Kodaku.
Změnit by se ovšem mohlo brzy i samo místo konání slavnostního předávání Oscarů. 
Akademie filmových umění a věd s majitelem budovy CIM Group uzavřela smlouvu na 20 let, která se nyní nachází v polovině plnění. 
To podle podmínek smlouvy dává akademii možnost přehodnotit místo konání největšího hollywoodského galavečera. 
Akademie nicméně informovala, že o místě konání akce po roce 2013 zatím nezačala vyjednávat. 
"Kodak je místem, kde se ocenění předávala posledních deset let, nemáme žádné zásadní důvody pro odchod," uvedl prezident Akademie Tom Sherak.
</text>
</clanek>
<clanek>
<nadpis>
Prvním laureátem Lustigovy ceny se stal biskup Malý
</nadpis>
<text>
Pražský biskup Václav Malý se stal prvním nositelem Ceny Arnošta Lustiga, kterou založila k připomenutí tohoto spisovatele Česko-izraelská smíšená obchodní komora.
Patnáctičlenný výbor vybral Malého z deseti význačných českých osobností; ocenil na něm jeho lidské kvality a hodnoty.
Cenu převzal ve čtvrtek při slavnostním ceremoniálu. 
"Žijeme v době bez ideálů," řekl paqk v projevu Malý. 
Velkou osobností je podle něho člověk, který má pevné životní přesvědčení.  
"Není dobré jen životem plout ze dne na den a jenom se dívat na to, co bude příští den."
Klíčem k osobnímu štěstí nejsou ekonomické ukazatele životní úrovně, ale lidské vztahy a vědomí, že se člověk má v životě o koho opřít, pokračoval  katolický biskup.
Spokojenosti podle něj mohou lidé dosáhnout, když se smíří sami se sebou a nahlédnou dobré i ty méně dobré stránky své osobnosti. 
Proslov doplnil Malý citacemi z biblických žalmů i z Lustigova díla. 
"Rozhodování nebylo jednoduché. Nejde tady o sportovní či umělecký výkon, ale o lidské kvality a hodnoty, které historicky formují mimořádné osobnosti a zároveň nastavují určitý ideál pro celou společnost. Václav Malý tato náročná kritéria podle mého hlubokého přesvědčení splňuje," řekl již dříve předseda výboru Jan Fischer.

Nyní poukázal na to, že Lustiga i Malého pojí osobní statečnost a pokora. "Žádná doba není tak zlá, aby v ní nebylo místo pro hrdinství a žádná doba není tak dobrá, aby z ní vymizela zbabělost," řekl expremiér.

Ocenění bude udělováno každoročně na základě hodnot, které Lustig zosobňoval. Podle jeho tvůrců má být laureát skutečnou součástí české společnosti, aby "si lidé na něj mohli, obrazně řečeno, sáhnout".

Spolu s Fischerem letošního laureáta volila socioložka Jiřina Šiklová, operní pěvkyně Soňa Červená, kardiolog Jan Pirk nebo publicista Jefim Fištejn. V čele čestného výboru byl premiér Petr Nečas a záštitu nad akcí převzal pražský primátor Bohuslav Svoboda.

Předpokladem nominace je české občanství a aktivní společenské působení v Česku. Člověk, který cenu získá, by měl zosobňovat vlastnosti jako odvaha, statečnost, lidskost a spravedlnost.

Lustig zemřel loni 26. února ve věku 84 let. Hlavním tématem jeho tvorby byl holokaust z pohledu bezbranného jedince. Jako židovský mladík Lustig prošel Terezínem, Osvětimí a Buchenwaldem. Život si zachránil útěkem z transportu.

Ve své tvorbě popisoval i nejintimnější detaily ze života svých hrdinů, o utrpení vždy hovořil věcně a střízlivě. Všechna životní strádání prožíval s humorem, který ho nikdy neopustil. Byl představitelem takzvané druhé vlny válečné prózy.
</text>
</clanek>
<clanek>
<nadpis>
Spoluzakladatel WikiLeaks si zahraje v Simpsonových
</nadpis>
<text>
Kontroverzní spoluzakladatel serveru WikiLeaks Julian Assange se objeví v epizodě legendárního seriálu Simpsonovi. 
Assange bude hostovat ve výročním 500. dílu 19. února jako soused rodiny Simpsonových po jejich přestěhování z rodného Springfieldu.
V tomto dílu se Simpsonovi - Homer, Marge, Bart, Lisa a Maggie - se svými domácími mazlíčky přesunou do nevlídné a opuštěné oblasti, kde žijí vedle Assangeho. 
Producent seriálu Al Jean pro časopis Enterainment Weekly připustil, že se jedná o kontroverzní postavu, ale kreativní tým se prý snažil vyhnout Assangeovým právním problémům a pokusil se ho zároveň vyobrazit spíš satiricky.
Assange svoje vystoupení natáčel z Británie. 
Australan se nyní nachází v domácím vězení a ve středu by měl předstoupit před britský nejvyšší soud, který projedná jeho odvolání proti vydání do Švédska, kde je vyšetřován kvůli obvinění ze znásilnění. 
Simpsonovi se proslavili mimo jiné právě tím, že zapojují do děje popkulturní odkazy a parodují ikony umění, zábavy i politiky. 
Stali se v tom institucí a být od nich zesměšněn znamenalo dostat se do vybrané společnosti.
Assange vyvolal bouřlivé reakce amerických činitelů, když v roce 2010 ve spolupráci s významnými médii zveřejnil americké diplomatické depeše v plném znění. 
Dokumenty odhalily tajné zprávy americké armády o válkách v Iráku a Afghánistánu. 
Čtyřicetiletý Australan se nyní obává, že pokud bude vydán do Švédska, američtí činitelé by se mohli pokusit o jeho převezení do Spojených států. 
V USA by byl pravděpodobně obviněn ze zločinů ve spojitosti s uniklými dokumenty, připomíná Reuters. 
Minulý týden informoval kanál Russia Today, který je sponzorovaný Kremlem a vysílá v angličtině, že Assangovi poskytnul vlastní televizní talk show. 
V pořadu nazvaném The World Tomorrow (Svět zítra) údajně Assange povede rozhovory s významnými osobnostmi. 
Seriál Simpsonovi vytvořil pro televizi FOX režisér Matt Groening v produkci Jamese L. Brookse. 
Na televizních obrazovkách se tento nejdéle vysílaný animovaný seriál v historii americké televize poprvé objevil v roce 1987. 
Tehdy šlo pouze o dvouminutový skeč, který vyplňoval přestávku v pořadu Show Tracey Ullmanové.
Jako seriál se představil o dva roky později. 
V roce 1989 byl odvysílán mimořádný speciál a plnohodnotný první díl pak měl premiéru 14. ledna 1990. 
</text>
</clanek>
<clanek>
<nadpis>
Zemřel spolutvůrce vesmíru Hvězdných válek
</nadpis>
<text>
Ve věku 82 let zemřel výtvarník Ralph McQuarrie, který pomohl Georgi Lucasovi stvořit filmový vesmír Hvězdných válek.
McQuarrieho výtvarné koncepty se staly základem pro ty nejznámější postavy, jako jsou temný Darth Vader, robotí dvojka R2-D2 a C-3PO nebo obří chlupatý humanoid Žvejk.
Navrhoval i některé scenérie jako pouštní planetu Tatooine.
"Není pochyb, že v budoucnosti budou vybudována města a odstartují kosmické lodě, o kterých jednou někdo řekne: vždyť to vypadá, jako něco, co namaloval Ralph McQuarrie," stojí v reakci na umělcově stránce.
Podle Lucase byl vizionář McQuarrie první, koho si najal na zhmotnění Star Wars, a jeho „geniální příspěvek" v podobě nepřekonatelných maleb inspiroval všechny, kteří původní trilogii vytvářeli.
"Vždycky když jsem své představy nedokázal popsat, ukázal jsem na jeho ilustrace a řekl: Udělejte to takhle," prohlásil jednou Lucas. 
K tomu se váže McQuarrieho komentář z druhé strany: "George měl představu, jak by měly návrhy vypadat. Myslím, že to pro něj bylo důležitější než obsah."
Každopádně se traduje se, že McQuarrieho malby zmíněného dua robotů na planetě Tatooine pomohly přesvědčit 20th Century Fox, aby první Hvězdné války (1977) financovalo.
Sám výtvarník přitom řekl: „Udělal jsem to nejlepší, abych zachytil, jak by film měl vypadat a co by měl obsahovat. Vždycky jsem miloval koncepty. Ale nevěřil jsem, že ten film někdy vznikne. Moje představy se zdály příliš drahé, říkal jsem si, že by se nenašlo ani dost diváků; že vše je příliš složité a náročné. Ale George tehdy věděl spoustu věcí, o kterých jsem neměl ponětí."
Byl to prý také McQuarrie, kdo pomohl trikařům vypočítat, jak velká má být "ve skutečnosti" Hvězda smrti, aby byla při záběrech z dálky kulatá, ale v blízkých záběrech již plochá - vyšel mu průměr 92 mil.
Za své služby se dočkal výtvarník odměny v druhém (resp. pátém) dílu Imperium vrací úder, kde dostal roli generála Pharla McQuarrieho.
Nebyl sice uveden v titulcích, ale měl i vlastní akční figurku (k dispozici jsou pochopitelně i sběratelské figurky hlavní postav podle jeho původních návrhů).
McQuarrie se podílel i na návrzích kosmických lodí ve Spielbergových filmech Blízká setkání třetího druhu (1977) a E.T. - Mimozemšťan (1982). 
Spolupracoval se režisérem i na jeho Jurském parku (1993).
Stál rovněž u vzniku původního seriálu  Battlestar Galactica (1978) - ten sice z dnešního pohledu vypadá podle některých fanoušků zastarale, nicméně panuje shoda, že bez něj by nikdy nevznikl úspěšný remake.
V roce 1985 získal McQuarrie Oscara za vizuální efekty za práci na sci-fi komedii Zámotek (Cocoon) o důchodcích-mimozemšťanech.
McQuarrie se narodil v Gary v Indianě. Začínal jako designér pro Boeing, navrhoval také filmové plakáty.
Na stanici CBS se podílel na animacích a kresbách při zpravodajském pokrytí kosmického programu Apollo. 
Práci na nové trilogii Hvězdných válek už odmítl s tím, že „nemá dost páry".
„Budeš vždy nejjasnější hvězda v naší galaxii," zní další vzkaz na jeho stránce.
</text>
</clanek>
<clanek>
<nadpis>
Mona Lisa byla mladší, ukazuje kopie objevená v Pradu
</nadpis>
<text>
Podle všeho nejstarší známou kopii slavné Mony Lisy od Leonarda da Vinciho objevilo ve svých sbírkách muzeum Prado ve španělské metropoli Madridu. 
Obraz vznikl hned ve stejné době jako originál a namaloval jej v Leonardově ateliéru jeden z jeho žáků. 
Na obraze je portrét velmi připomínající Giocondu, jež vznikla v letech 1503-06; krajina v pozadí je na něm však pokryta jakousi patinou času, tvoří ji šedavá skaliska. 
Autor byl vždy považován za neznámého, vědělo se pouze, že dílo vzniklo zhruba v první čtvrtině 16. století.
Prado o obrazu nechtělo oficiálně mluvit dřív, než ho detailně prozkoumá. 
Důkladné restaurační práce pak odhalily, že obraz vznikl v samotné Leonardově dílně - a pravděpodobně ve stejném období, kdy italský mistr pracoval na originálu. 
Kopie byla skryta pod přemalbou, takže se dlouho mělo za to, že vznikla až dlouho po Leonardově smrti. 
Odborníci ale nevylučují, že da Vinciho žák "dokumentoval" Giocondu přímo ve stejnou dobu, kdy ji mistr maloval.
A tato "souběžná" kopie je nyní v majetku madridské galerie. 
Podle magazínu The Art Newspaper existuje hodně kopií ze 16. a 17. století, ale tento objev "úžasně změní naše porozumění nejslavnějšímu obrazu světa". 
Originál visí v Louvre a jeho zkoumání je příliš velkým rizikem, neboť je velmi křehký a pokrytý několika vrstvami popraskaného laku.
Další výzkum kopie by mohl odhalit například detaily toscánské krajiny; z obrazu se také zdá, že dívka, jež stála modelem, je mladší, než se původně myslelo. 
Může jí prý být jen lehce přes dvacet - což se při pohledu na originál nezdá.
Podle vedoucího restaurátora v Pradu Gabriela Finaldiho dáma na originálu vypadá starší kvůli zašpinění obrazu. 
"Když jsou malby zašpiněné, osoby mají tendenci vypadat starší," vysvětlil. 
Stav uchování madridské Mony Lisy je každopádně mnohem lepší nežli originálu, který přitahuje davy.  
Badatelům to umožní studovat lépe originální obraz a mohou se pokusit dešifrovat i další záhady, jež ji stále obklopují. 
Tato kopie Giocondy se dostala do španělské královské sbírky v roce 1966. 
"Jde jednoznačně o dvojče originálu. Jedna zřejmě byla svědkem zrození druhé," říká Miguel Falomir, šéf pradského oddělení francouzského a italského malířství (do roku 1700). 
Madridská Mona Lisa bude vystavena v Louvru od 21. února v rámci výstavy o Leonardově Santa Aně. 
</text>
</clanek>
</clanky>
