<clanky>
<clanek>
<nadpis>
Papírové akcie po 400 letech končí. Obchody zrychlí
</nadpis>
<text>
Akcie pouze v zaknihované podobě. Tak by mělo od roku 2020 v Evropské unii probíhat obchodování s cennými papíry. Tento týden to oznámila Evropská komise (EK). Transakce tak podle ní budou rychlejší, levnější a bezpečnější.

"Emitenti a investoři budou muset vést elektronický záznam pro prakticky všechny cenné papíry," uvádí EK na svých stránkách. Pokud budou navíc chtít ekonomické subjekty s akciemi obchodovat na burze nebo jiném regulovaném trhu, budou muset papír zaevidovat v centrálních depozitářích.

"Vyrovnat obchod s listinnými akciemi trvá více než trojnásobek času, než když se transakce uskuteční elektronicky," pokračuje Komise. K vypořádání by podle ní nyní mělo dojít nejpozději do dvou pracovních dnů po nákupu.

Kromě rychlosti uvádí Brusel jako stěžejní důvod pro nové nařízení také bezpečnost. Při elektronickém obchodování bude podle něj méně prostoru na podvody, stejně tak ubude rizika, že dojde ke ztrátě akcie.

V neposlední řadě má přechod k zaknihovaným akciím vyjít levněji.
Proti takzvané dematerializaci protestují především Britové. Ti spolu s Iry v rámci EU nyní uskutečňují nejvíce transakcí s listinnými akciemi. Kritici se odkazují především na drobné podnikatele, které nutný přechod na elektronický systém pouze zmate.

"Zase tolik výhod nový systém mít nebude. Pokud vám na vašich akciích skutečně záleží a máte je rádi, tak s nimi beztak pravděpodobně příliš často neobchodujete," říká jeden z britských úředníků pro list Financial Times.

Podle tohoto deníku se převod akcií z listinné do elektronické podoby bude týkat milionů maloobchodních investorů. Pouze v Británii jich má být minimálně 7 milionů, řada z nich přitom drží akcie již od privatizací, které proběhly v osmdesátých letech.
Původně plánoval Brusel povinný přesun k elektronickým obchodům již na rok 2016. Právě lobování britských diplomatů ale napomohlo ke čtyřletému odkladu.

S listinnými akciemi se v Evropě obchoduje po více než čtyři sta let. Francie se akcií v papírové podobě zbavila již v roce 1984, nedlouho poté následovalo Švédsko. 
V České republice se s listinnými akciemi prozatím obchoduje. Kromě ostrova Nauru jsme navíc jedinou zemí ve světě, kde se dosud využívají také anonymní akcie neboli akcie na doručitele.

Ty neobsahují jméno vlastníka, stejně tak je není nutné registrovat, což usnadňuje korupci nebo daňové podvody. Jejich konec plánuje vláda na rok 2014.
</text>
</clanek>
<clanek>
<nadpis>
Nejvyšší plat vám dají v bance, nejnižší v pohostinství
</nadpis>
<text>
Nejvyšší platy mají lidé pracující v peněžnictví a pojišťovnictví, v roce 2011 v tomto oboru průměrně brali 47 425 korun. 
To je téměř dvakrát více, než byla průměrná mzda všech zaměstnanců.

Naopak nejnižší platy měli loni pracovníci v ubytování a stravování, měsíčně brali 12 856 korun.
 Vyplývá to z údajů, které dnes zveřejnil Český statistický úřad.
Podle nich průměrná mzda v České republice loni meziročně vzrostla o 522 korun na 24 319 korun. 
Byla tak vyšší o 2,2 procenta. 
V podnikatelské sféře se zvýšila o 638 korun na 24 326 korun. 
Ve státní a veřejné správě pak průměrná mzda stoupla proti roku 2010 o pouhých 21 korun na 24 287 korun.

Kromě zaměstnanců pojišťoven a peněžních institucí mají průměrné platy přesahující čtyřicetitisícovou hranici také pracovníci v oblasti informačních a komunikačních činností.
V ní jsou vedeni i lidé zaměstnaní například v nakladatelstvích, ale vyšší platy se týkají zřejmě převážně programátorů a dalších zaměstnanců IT firem. 
Více než 40 tisíc korun si lze vydělat také ve výrobě a rozvodu elektřiny, plynu a tepla.
Naopak nejnižší mzdy mají pracovníci v hotelích a restauracích. Ti si ovšem k platu mohou přilepšit spropitným. 
Nízké mzdy mají také lidé pracující v administrativních a podpůrných činnostech. 
To jsou kromě nejnižších úředníků například také zaměstnanci bezpečnostních či pracovních agentur.

Nejvíce loni vzrostly mzdy lidem, které statistici řadí do oblasti ostatní činnosti, a to o 5,5 procenta. 
To jsou mimo jiné kadeřnice či opraváři, zaměstnanci čistíren, pohřebních ústavů nebo církví. 
Jejich mzdy ovšem nejsou příliš vysoké, v průměru si loni vydělali 19 594 korun.

Naopak lidem, věnujícím se profesním, vědeckým a technickým činnostem, kam patří například i právníci, účetní, překladatelé, fotografové, architekti či lidé působící ve výzkumu v oblasti přírodních a technických věd, mzdy v průměru o jedno procento klesly.
</text>
</clanek>
<clanek>
<nadpis>
Už téměř každý druhý penzista v Česku pracuje
</nadpis>
<text>
V České republice pracovalo v prvních třech čtvrtletích loňského roku v průměru 248 900 důchodců.
Tvořili 5,1 procenta všech zaměstnanců.
Počty pracujících důchodců navíc stále rostou.
Rok předtím jich pracovalo o 11100 méně.
Vyplývá to z údajů Českého statistického úřadu (ČSÚ).
Lidí se starobní penzí mezi pracujícími důchodci bylo 156 800, dalších 84 500 jich pobíralo invalidní důchod.
Zbytek měl pouze pozůstalostní penzi.
Nadpoloviční většinu zaměstnaných penzistů tvoří ženy.
"Prakticky každý druhý starobní důchodce pracuje na částečný úvazek," konstatovali statistici. 
To je více než podíl částečných úvazků ve skupině všech zaměstnaných osob. 
Ten dosahuje šesti procent.
V ČR, která se vyznačuje jedním z nejnižších podílů částečných úvazků v rámci celé Evropské unie, je tak téměř polovina z nich obsazena důchodci.
Sami důchodci by však zřejmě daleko radši pracovali více. 
"Při analýze reakcí na vystavené pracovní pozice se ukazuje, že senioři mají častěji zájem o práci na plný úvazek," uvedl Tomáš Ervín Dombrovský, mluvčí společnosti LMC provozující pracovní portály Jobs.cz a Prace.cz.
U zaměstnání na plný úvazek reagují zájemci z řad důchodců oproti průměru až o polovinu častěji, zatímco u pozic na zkrácený úvazek je počet jejich reakcí naopak lehce pod průměrem.
Nejvíce pracujících seniorů se přitom nacházelo v nejlidnatějších regionech ČR, tedy v Praze, Středočeském, Jihomoravském a Moravskoslezském kraji.
Z toho jen v hlavním městě jich bylo 29 tisíc.
V Praze tak pracoval skoro každý desátý starobní penzista.
Vysoký podíl pracujících starobních důchodců na celkový počet byl i v Karlovarském, Libereckém, Plzeňském a Jihomoravském kraji, a to mezi sedmi až osmi procenty.
Nejnižší intenzita pracovního zapojení důchodců byla v Ústeckém kraji, 4,3 procenta.
Z hlediska vzdělání je nejvyšší podíl pracujících seniorů mezi vysokoškoláky.
V této skupině pracoval loni dokonce každý pátý starobní důchodce. 
Naopak mezi penzisty se základním vzděláním to byl pouze každý sedmdesátý.
Ve skupině vyučených dosahoval podíl pracujících pět procent a ve skupině osob se středním vzděláním s maturitou pyl vyšší než devět procent.
Dominantním sektorem pro pracovní uplatnění starobních důchodců jsou služby, ve kterých pracují tři čtvrtiny z nich.
Tento podíl je podstatně vyšší než podíl zaměstnanosti v tomto sektoru ve skupině osob v produktivním věku.
Téměř dvě třetiny pracujících seniorů je přitom zaměstnáno ve vysoce kvalifikovaných profesích, zařazených do hlavní třídy specialisté nebo do široké skupiny technických, zdravotnických a pedagogických pracovníků.
Relativně často senioři pracují i jako pomocní a nekvalifikovaní pracovníci.
</text>
</clanek>
<clanek>
<nadpis>
Řecko uteklo bankrotu, 130 miliard pomoci dostane
</nadpis>
<text>
Řecko může začít čerpat peníze z druhého záchranného balíku půjček ve výši 130 miliard eur.

Podle agentury AP o tom rozhodli ministři financí eurozóny. Stalo se tak v reakci na to, že se k výměně řeckých dluhopisů přihlásilo dost soukromých věřitelů. Seškrtání značné části řeckého dluhu privátní sférou bylo jednou z klíčových podmínek záchranného balíku.

Podle prohlášení šéfa Euroskupiny Jeana-Claudea Junckera jsou podmínky pro uvolnění peněz z balíku splněny. Podle AP mohou Atény z balíku pomoci od eurozóny a Mezinárodního měnového fondu v první fázi získat 35,5 miliardy eur.

Řecko potřebuje ze svého dluhu splatit 14,5 miliardy eur už 20. března. Bez dohody na restrukturalizaci mu tak hrozil neřízený bankrot.
Řekové už dříve oznámili, že investoři držící až 95,7 procent dluhů nacházejících se v privátních rukou vymění dluhopisy za nové s nižší hodnotou a úroky a delší dobou splatnosti. Výměnou za to investoři přijdou až o 74 procent hodnoty svých investic, získají až 30 miliard eur a 5,5 miliardy eur úroků.

Nové dluhopisy by měly být vydány v pondělí.
Stále se však čeká, zda dohoda na největší restrukturalizaci státního dluhu v dějinách spustí výplatu pojistek proti bankrotu (CDS). Část věřitelů byla totiž donucena k dohodě přistoupit takzvanou klauzulí kolektivní akce. Výplata pojistek by měla pro trhy neznámé dopady, upozorňuje například agentura Reuters.

"Pokud dojde ke spuštění CDS kontraktů, mohou investoři zažít ještě horké chvilky. Nejistota se může přenést především na portugalský trh, který je druhým kandidátem v řadě na restrukturalizaci dluhu," připomněl ve své ranní glose ekonom Era Poštovní spořitelny Jan Bureš.
Mezinárodní asociace swapů a derivátů, která o případném spuštění rozhodne, zasedá právě v těchto chvílích.

Pomoc, ke které se Řecko dnešním dnem dostává, má vést  ke snížení jeho dluhu ve výši 160 procent HDP na 120,5 HDP v roce 2020. To je hodnota, jakou má dnes dluh Portugalska.

V udržitelnost takového dluhu u obou zemí trhy moc nevěří. Zatímco přirážka na španělských a italských dluhopisech s rostoucí nadějí na úspěch restrukturalizace klesala, rizikový příplatek na portugalských dluhopisech vzrostl.
</text>
</clanek>
<clanek>
<nadpis>
Drábkův systém čeká vyšetřování, o práci se nesoutěžilo
</nadpis>
<text>
Způsob, jakým firmy získaly zakázky ministerstva práce a sociálních věcí, začne prověřovat Úřad na ochranu hospodářské soutěže.
Práce na systému, který nefunguje a způsobil výrazné zpoždění výplaty sociálních dávek v zemi, totiž získaly firmy bez toho, že by se o ně musely ucházet v řádné soutěži.
Není tak jasné, podle čeho byly firmy vybírány, v některých případech není ani známé, kdo společnosti vlastní.
I když ministr Jaromír Drábek tvrdil v diskusním pořadu televize Prima, že všechny výběrové řízení se dají dohledat a byla vypisována během minulého roku.
Kde ty zakázky jsou?
Na stránkách ministerstva ani v centrálním registru zakázek se však žádné zakázky týkající se systému vyplácení sociálních dávek najít nedají.
Dodavatelé systému tak byly vybráni přímo zástupci ministerstva.
To nejprve subdodavatele tajilo, ve středu pak ministr Drábek část z nich jmenoval.
Celý seznam dodavatelů systému ale zůstává tajný.
"Zveřejnění jejich plného seznamu včetně podílů na jednotlivých částech je věcí společnosti Fujitsu," uvedla mluvčí ministerstva Viktorie Plívová. 
A tímto tvrzením se tak snaha získat jména všech dodavatelů systému končí, společnost Fujitsu má totiž od ministerstva zákaz zveřeňovat informace.
A ministerstvo navíc odmítá zveřejnit celé smlouvy o dodávkách systému.
"Zveřejníme ty části smluvních dokumentů, jejichž zveřejnění nebude mít vliv na bezpečnost celého systému," uvedla Plívová.
Program pro služby zaměstnanosti bez veřejné soutěže programuje firma Vítkovice IT Solutions, program hmotné nouze společnost Comparex, sociální služby firma Techniserv a společnost Skill (ve které je společníkem otec poslankyně Kristýny Kočí) pracuje na programu pro zdravotně postižené a veřejnou službu.
„Všechny okolnosti mě vedou k tomu, že podám podnět ÚOHS, aby celou věc prošetřil. Ministr Drábek sice tvrdil, že na nový systém ministerstvo vypsalo výběrové řízení, jenže to není pravda," řekl deníku Aktuálně.cz místopředseda KDU-ČSL a místostarosta Dačic Jan Bartošek.
Podle něj by podnět na prošetření postupu ministerstva měl odejít už zítra.
„Zarážející skutečností je, že subdodavatelem je firma Vítkovice IT Solutions, ke které vede řada vazeb ministra Drábka i jeho náměstka Šišky," uvedl Bartošek.
Vítkovice IT Solutions mají anonymní vlastnickou strukturu, nejde tedy dohledat, kdo firmy vlastní. Vazby firmy na Drábka i na jeho náměstka Jaromíra Šišku přitom existují.
Další firma ze skupiny Vítkovice Machinery Group - Vítkovice a. s. - totiž koupila společnost iDTAX. 
V ní měla podíl jak společnost Cone Advise, kterou vlastní dodnes náměstek Šiška, tak také samotný ministr Drábek.
V iDTAX byl společníkem Šišky a Drábka Radim Juchelka, nyní ředitel společnosti Vítkovice IT Solution.
"Odmítám spekulace o personálních vazbách ať už mých, nebo mých náměstků," řekl Drábek.
</text>
</clanek>
</clanky>
