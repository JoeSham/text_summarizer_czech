<clanky>
<clanek>
<nadpis>
Roudnice koupila v dražbě budovu pivovaru, ruiny chce nechat zastřešit
</nadpis>
<text>
Američan John Bailey už není majitelem pivovaru v Roudnici nad Labem. 
Město zchátralou památku koupilo v dražbě za 3,3 milionu korun. 
V současnosti shání firmu, která by objekt zastřešila.
Jakým způsobem bude možné památku využít, zatím není jasné. 
Vyloučen není ani prodej.
Už během prázdnin začnou práce na zastřešení památkově chráněného pivovaru v Roudnici. 
Radnice právě vybírá firmu, která zastřešení provede. 
Zakrytím pivovaru, i když zatím spíš provizorním, už bude město chránit svůj vlastní majetek.
Pivovar město získalo za 3,3 milionu korun v dražbě. 
"Byla to vyhlašovací cena, my jsme se prostřednictvím pana starosty zúčastnili dražby jako jediní, takže jsme pivovar získali.  
Větší část peněz bychom ale měli dostat zpět od exekutora," vysvětlil místostarosta Roudnice Michal Cihla.
Na pivovar, ještě nedávno majetek společnosti Američana Johna Baileyho, byla totiž uvalena exekuce několika věřiteli. 
Tím největším je právě město, které chtělo od Baileyho asi pět milionů za nutné opravy, které místo něj provedlo už dřív, a za pokutu, již dostal od stavebního úřadu, protože se o pivovar nestaral.
"Při exekučním řízení bychom proto měli dostat největší část z rozdělovaných peněz," potvrdil Cihla.
Roudnický pivovar byl v minulých letech i politickým tématem ve městě. 
Bývalé vedení města čelilo dokonce kritice, že chce památku nechat zbourat. 
Právě radnice totiž nechala strhnout střechu a krovy, které se nyní budou opět stavět. 
Největším problémem při jednáních o záchraně pivovaru byla skutečnost, že s majitelem byla těžká komunikace.
Po dražbě ale může město o dalším osudu památky rozhodovat samo. 
Po nedávném statickém zajištění a současné opravě střechy nehrozí, že by barokní památka spadla a ohrožovala okolí. 
Roudnice tak má čas na hledání peněz na opravu a další využití pivovaru.
"Je možné hledat dotace, šetřit, postupně pivovar opravovat," řekl nedávno místostarosta.
Není ale vyloučené, že město se pivovaru, případně jeho části, opět zbaví. 
Objevil se totiž možný kupec. 
"Pokud by někdo projevil o pivovar zájem, a dokonce třeba přišel se záměrem tam znovu vařit pivo, tak pro nás by to bylo jedině dobře," uvedl Cihla.
</text>
</clanek>
<clanek>
<nadpis>
Unesená Michala měla být vyměněna za dům v Německu, píše Bild
</nadpis>
<text>
Několikatýdenní Michala z Trmic na Ústecku, která se před dvěma týdny stala obětí únosu, měla být vyměněna za dům s pozemkem v Německu. 
S odvoláním na zdroje z okruhu vyšetřovatelů to na svém webu napsal deník Bild, podle něhož se pachatelé s rodinou oběti znali.
Dědeček holčičky to popírá.
Podle Bildu mohla být Michala součástí špinavého obchodu a měla být vyměněna za dům s pozemkem. Německý deník ale neuvádí příliš dalších podrobností ani o tom, kdo se na výměnném obchodu měl podílet.
Píše jen, že se jej neúčastnila matka holčičky.
V případě jejího otce, který byl po únosu českou policií zatčen kvůli leasingovým podvodům s auty z Německa, si však list klade otázku, co všechno věděl.
Dědeček unesené holčičky Radomír Niedl označil informace Bildu za holý nesmysl. 
"Rodina, a zdůrazňuji, že ani otec Michalky, s tím neměli nic společného," řekl.
Není mu prý jasné, proč někdo zveřejňuje takové výmysly. 
"V životě jsem nikomu nepřál nic zlého, ale lidem, kteří něco takového zveřejnili, bych přál, aby si prožili to samé, co my. 
Viděli bychom, jak by se chovali," řekl Niedl serveru Romea.cz.
Bezproblémová rodina, říká o ní sociálka
Rodina byla podle vedoucí odboru sociálních věcí ústeckého magistrátu Ivany Šťastné bezproblémová.
"Vůbec jsme je nevedli v evidenci. 
Rodinu jsme kontrolovali poprvé až po únosu, kdy jsme zprávu museli předat Úřadu pro mezinárodní ochranu dětí," řekla novinářům.
Holčičku před očima její matky unesl 4. července přímo z kočárku padesátiletý muž z Durynska se svojí o tři roky mladší partnerkou. 
Utekli s ní do auta a ujeli směrem do Německa.
Po cestě je zachytilo několik policejních kamer, na některých mělo auto kradenou českou registrační značku, na jiných už původní německou. 
Právě díky tomu přišli němečtí policisté na stopu autopůjčovně, které auto patřilo.
Pachatelé odjeli do porýnského města Neuwied nedaleko Koblence. 
Tam Michalu po několika dnech našla policie a dvojici únosců zatkla. 
Pak se čekalo na výsledky testů DNA. 
Ty v pátek potvrdily shodu s oběma rodiči a ti si mohli dcerku přivézt z Německa. 
Domů se holčička vrátila v sobotu.
Podezřelý Uwe R. a jeho partnerka se k činu přiznali, nesdělili však, co je k němu vedlo.
</text>
</clanek>
<clanek>
<nadpis>
Útoky na policii nemohou pokračovat, podpořil Klaus Lessyho
</nadpis>
<text>
Policejní prezident Petr Lessy přišel na Pražský hrad. 
Pozval ho tam prezident Václav Klaus, aby šéfa policie ujistil o své podpoře v jeho snahách uchránit policii před vnějšími vlivy. 
Postavil se tak na Lessyho stranu v jeho sporu s premiérem Petrem Nečasem a ministrem financí Miroslavem Kalouskem.
"Inicioval jsem tuto schůzku, protože situaci kolem policie považuji za vážnou. Není možné, aby nadále pokračovaly takové přímé i nepřímé útoky na policii a jejího prezidenta, které slyšíme v posledních dnech. Situaci je třeba zklidnit, je třeba zchladit hlavy," prohlásil na úvod setkání prezident Václav Klaus.
Postavil se tak na Lessyho stranu ve sporu, který doutná mezi policejním prezidentem na jedné a premiérem a ministrem financí na druhé straně.
Petr Nečas v minulých dnech uvedl, že se Lessy chová jako politický aktivista, Miroslav Kalousek zase obviňuje šéfa policie ze lží ohledně jejich vzájemného telefonátu. 
Lessy totiž tvrdí, že mu Kalousek volal kvůli vyšetřování kauzy letounů CASA, zatímco ministr financí prohlašuje, že se bavili o policejních passatech.
"Z těchto důvodů chci s panem policejním prezidentem mluvit a ujistit ho, že má mou podporu ve snaze zabránit destabilizaci policie a uchránit ji od vnějších vlivů," řekl také prezident Klaus. 
Pak se odebrali na jednání, na kterém Lessy chce prezidentovi popsat události posledních dní. 
Zdůraznil, že policie potřebuje klid na práci. 
Krátce po poledni, tedy asi hodinu po příjezdu, z Hradu odjel.
Spory policejního prezidenta Petra Lessyho s představiteli vlády se vyhrotily kvůli příliš drahým letounům CASA. 
Kromě výroku o politickém aktivismu - to když Lessy psal svým podřízeným, aby odolávali politickým tlakům - předseda vlády uvedl, že Lessyho chování je s neslučitelné s pozicí prezidenta nestranné policie.
Lessy v neděli v prohlášení vyzval své kolegy k odolnosti vůči vlivům "veřejně známých, mocných a vlivných" lidí. 
Policie podle něj musí zůstat apolitická. 
Dále uvedl, že jeho úkolem je i obrana policejního sboru, pokud dochází k neoprávněným útokům na jeho nezávislost.
V úterý přišel ministr vnitra Jan Kubice s tím, že mu Lessy už v červnu řekl, že v září ze své funkce odejde. 
Policejní prezident to ale popřel. 
Prý jen prohlásil, že už je "unavený ze všech těch kázeňských řízení" vedených proti jeho osobě (viz předchozí článek).
V centru sporů také stojí ministr financí Miroslav Kalousek. 
Ten vší silou hájil stranickou kolegyni a exministryni obrany Vlastu Parkanovou, aby ji kvůli kauze CASA Sněmovna nevydala k trestnímu stíhání. 
Kalouskovo úsilí ovšem bylo marné. Ministr kvůli případu nevolal jen Lessymu, ale také vyšetřovateli Mazánkovi.
</text>
</clanek>
<clanek>
<nadpis>
Firma nabídla levnější značení turistických tras, kraj ji vyřadil
</nadpis>
<text>
Liberecký kraj vyřadil z výběrového řízení na vyznačení horských turistických tras z podivných důvodů levnějšího konkurenta místní organizace Suchopýr. 
Litoměřické firmě Gardenline se to nelíbilo a obrátila na antimonopolní úřad. 
Ten jí dal zapravdu, kraj bude muset výběrové řízení zopakovat.
"Ačkoliv jsme splnili všechny kvalifikační předpoklady, byla naše společnost z dalšího řízení bezdůvodně vyloučena," vysvětluje Miloš Náprstek, jednatel firmy Gardenline důvod, proč se firma obrátila na antimonopolní úřad. 
Ten zrušil rozhodnutí kraje o vyřazení firmy Gardenline z veřejné zakázky Nová hřebenovka.
"Liberecký kraj pochybil, když uvedeného uchazeče vyloučil kvůli nepředložení doplňujícího dokumentu k certifikátu od Klubu českých turistů, přičemž požadavek na tento dokument nebyl v zadávacích podmínkách. 
Zrušen byl také výběr nejvhodnější nabídky," informoval předseda Úřadu pro ochranu hospodářské soutěže Petr Rafaj.
Kraj teď musí opakovat výběrové řízení, znovu posoudit splnění kvalifikačních předpokladů i vyhodnotit nabídky.
Antimonopolní úřad také vydal předběžné opatření. 
To kraji zakazuje uzavřít smlouvu s vybraným uchazečem.
A to až do doby, než rozhodnutí nabude právní moci. 
Kraj se nyní proti rozhodnutí odvolal.
Organizace Suchopýr sídlící v Oldřichově v Hájích ve stejné budově jako krajská příspěvková organizace Střevlík nabízela za vyznačení tras cenu 15 milionů bez daně. 
Gardenline byl s 11 miliony o čtvrtinu levnější. 
Přesto ji kraj vyřadil. 
Proč vlastně?
"Tohoto jednoho uchazeče jsme vyloučili, protože podle nás nesplnil podmínky. 
Chtěli jsme, aby v našich horách značily takové firmy, které budou v souladu se současným značením, které spravuje Klub českých turistů," řekla náměstkyně hejtmana pro cestovní ruch Lidie Vajnerová.
Problém je v tom, že Gardenline podle jednatele poukazoval na to, že podmínky pro zadávací dokumentaci splnil. 
Kvalifikační podmínkou bylo předložit autorizační certifikát Klubu českých turistů pro výstavbu a údržbu značených turistických tras. 
Stejně jako informačních systémů klubu platný pro území Libereckého kraje.
"Takovýto platný autorizační certifikát vydaný Radou značení Ústředního výboru KČT jsme spolu s naší nabídkou zadavateli řádně předložili," uvedl Náprstek. 
"Kraj pak ale nad rámec podmínek zadávací dokumentace požadoval doložení souhlasu Krajské komise značení Liberec. 
Tento souhlas krajské komise se nám však nepodařilo získat, z důvodů nikoliv na naší straně. 
Nelze vyloučit, že nebyl s výjimkou vybraného uchazeče udělen nikomu jinému," doplnil.
Souhlas krajské komise podle něj nahradil souhlas předsedy Rady značení Ústředního výboru Klubu českých turistů. 
Orgánu s celorepublikovou působností. 
"Naše společnost tak splnila i dodatečnou podmínku zadavatele, i když ji požadoval neoprávněně a nad rámec zákonných oprávnění zadavatele," uzavřel jednatel.
Trasy měly být v horách vyznačeny do konce roku 2013. 
Už teď je jasné, že se termín nestihne. 
"Nedokážeme odhadnout, kdy úřad rozhodne.
Už před tím jsme ale požádali o prodloužení projektu do roku 2014. 
Problém s penězi nebude. 
Protáhne se, ale zatím nehrozí, že by byl v ohrožení," řekla náměstkyně Vajnerová.
</text>
</clanek>
<clanek>
<nadpis>
Stavba centra vědy v Liberci začala, lákadlem bude 3D planetárium
</nadpis>
<text>
V Liberci se začalo stavět zábavně vědecké centrum iQlandia. 
Stavba za 400 milionů korun, která bude za necelé dva roky lákat turisty na trojrozměrné planetárium a další atrakce, vyroste u Babylonu na místě zchátralého areálu bývalé Desty.
Ročně jej má podle odhadu budoucích provozovatelů navštívit na 250 tisíc lidí. 
Centrum bude mít rozlohu 10 tisíc metrů čtverečních a půjde o jediný projekt svého druhu na sever od Prahy.
"Odhad v počtu návštěvníků je velmi reálný. 
Podobná centra v zahraničí na podobných číslech začínají a derou se až k milionu. 
Počítáme s tím, že k nám začnou více jezdit zahraniční turisté, které tato centra přitahují. 
Tento druh turistiky je ve světě populární," nastínil Pavel Coufal, ředitel společnosti Labyrint Bohemia, která bude centrum provozovat.
Nové centrum se chce srovnávat s vědeckými centry La Vilette v Paříži nebo Phaeno ve Wolfsburgu. 
Vyroste naproti zábavnímu centru Babylon, zabere bývalou továrnu Desta, která projde rozsáhlou opravou.
K budově také firma Eurovia, vítěz tendru, přistaví novou budovu, doslova nabitou moderními technologiemi. 
Půjde o "inteligentní" nízkoenergetický dům. 
Na první pohled má zaujmout pětipodlažní prosklená věž tvarem připomínající komín jaderné elektrárny se spirálovitou podlahou.
V pondělí proběhlo slavnostní poklepání základního kamene stavby.
Symbolicky v den, kdy se kosmická loď Apollo 11 vydala na třetí let k Měsíci. 
Jedním z těch, kdo popřáli vědeckému centru úspěch, byl první československý kosmonaut Vladimír Remek.
"Liberec je významné město vědy a techniky. 
Vždy je ale velmi důležité motivovat zejména mladé lidi, aby se seznámili s tím, co je pro většinu z nich ukryto za zdmi institucí nebo nějakých výzkumných ústavů. 
Udělají si představu, co by mohli v životě dělat," popřál centru kosmonaut Remek.
Provozovatelé slibují, že se návštěvníci mohou těšit na špičkové interaktivní expozice. 
Všechny budou tematicky zaměřené a založené na vlastním prožitku. 
Lidé budou moci poznat přírodní síly Země, nahlédnou do nitra lidského těla. 
Jedna z expozic se bude věnovat i světu nanočástic. 
V simulátoru Velkého třesku zase návštěvník prožije zrození vesmíru.
Velkým tahákem se má stát i nejmodernější planetárium. 
Prostřednictvím trojrozměrné technologie bude návštěvník pozorovat simulovaný vesmír. 
"Exponáty tu budou opravdu velké, výpravné a budou v úplně jiném stylu než současné v iQparku," uvedl Coufal.
Připouští, že nové centrum patrně ubere návštěvníky protějšímu iQparku. 
Ten ale bude více zaměřen na menší děti a obě centra se tak budou vlastně doplňovat.
</text>
</clanek>
</clanky>
