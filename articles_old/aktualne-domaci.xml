<clanky>
<clanek>
<nadpis>
Česko může přijít o 50 miliard z EU, potvrdil Nečas
</nadpis>
<text>
Evropským institucím dochází trpělivost s českým ministerstvem školství.
Po několika výtkách ke konkrétním projektům nyní Evropská komise pohrozila Česku, že zastaví proplácení celého programu Vzdělávání pro konkurenceschopnost. Z něj by stát měl čerpat až 53 miliard korun.
Informaci jako první přinesl server Euro.cz.
Premiér Petr Nečas takovou hrozbu Aktuálně.cz potvrdil. Naproti tomu ministerstvo školství tvrdí, že od EK nemá o hrozbě pozastavení celého programu žádné oficiální informace.
Nečas se v pátek kvůli problémům s využitím evropských dotací sešel s ministrem školství Josefem Dobešem (VV).
"Šlo o informativní schůzku, kde mi pan ministr sdělil stav čerpání operačních programů a nastínil způsoby řešení. Ministerstvo školství nyní musí vyvinout maximální úsilí, aby vše vyřešilo," uvedl premiér. 
"Zastavení operačního programu Vzdělávání pro konkurenceschopnost opravdu hrozí," dodal.
Dobeš nemá pevnou půdu pod nohama už ani ve své vlastní straně - Věcech veřejných.
Místopředsedkyně VV Kateřina Klasnová v pátek prohlásila, že pokud Dobeš do dubna situaci s eurodotacemi nevyřeší, mohla by strana sáhnout k jeho odvolání.
"Samozřejmě očekáváme, že uspokojivě celou situaci vyřeší. Ano, mohlo by to vést i k výměně," řekla serveru iDNES.cz Klasnová.
"Vedení ministerstva školství v tuto chvíli nemá informaci o tom, že by dorazil dopis o pozastavení operačního programu Vzdělávání pro konkurenceschopnost," řekl ČTK mluvčí ministerstva školství Radek Melichar.
Dodal, že ministerstvo je při správě programu partnerem EK a mělo by mít oficiální informace jako první. "Pokud pan premiér má nějaký takový dopis, tak je to nestandardní," poznamenal.
V průběhu pátečního odpoledne potom ministerstvo oficiálně dementovalo informace o zastavení operačního programu. K dopisu, který premiér dostal, se však už dále nevyjádřilo.
Nedávno zveřejněný audit Evropské komise odhalil chyby v kontrole zadávání veřejných zakázek v operačním programu Vzdělávání pro konkurenceschopnost.
I proto také komise pozastavila vyplácení dotací v tomto programu ve výši 1,2 miliardy korun.
"Využití finančních zdrojů tohoto programu je ohroženo. Komise nám vytýká nedostatečné čerpání, výběr projektů, nedostatky ve výběrových řízeních a nedostatečnou kontrolu auditorů. Problémem je i časté střídání úředníků pověřených administrací programu," řekla týdeníku Euro česká velvyslankyně při EU Milena Vicenová.
V operačním programu Vzdělávání pro konkurenceschopnost může ČR čerpat až 53 miliard korun, ohroženy nejsou jen prostředky, které už unie certifikovala. Ty činí asi 4,2 miliardy korun.
Dobeš už dříve prohlásil, že problém s čerpáním evropských dotací na ministerstvu školství je jen technický a do tří měsíců bude vyřešen. Řekl, že kdyby jeho ministerstvo přidělené peníze nevyčerpalo, opustí funkci.
</text>
</clanek>
<clanek>
<nadpis>
Církev se chová nestoudně, pobouřil Grebeníček poslance
</nadpis>
<text>
 Projednávání zákona o vrácení majetku církvím zablokovaly opoziční obstrukce. Poslanci kvůli nim hlasování v 1. čtení odložili na příští týden.
Sociální demokraté i komunisté využili zdržovací taktiku - dlouhé projevy a přestávky. Předseda poslaneckého klubu ČSSD Jeroným Tejc dokonce navrhl přerušení projednávání do dubna.
Koaliční poslanci ale vesměs doběhli na hlasování včas a nápad sociálních demokratů zvrátili.
"Debata bude asi barvitá a věcná," komentoval to poté ironicky předseda poslanců ODS Zbyněk Stanjura.
"Jdeme na to!" prohlásil bojovně v kuloárech komunista Miroslav Grebeníček. Vystihuje to atmosféru páteční debaty.
A byl to poté právě Grebeníček, kdo poslance nejvíce pobouřil svým projevem.
"Římsko-katolická církev příliš nezpytovala vlastní svědomí, nelitovala upřímně zla, které v minulosti způsobila, své hlasité požadavky na majetek až do konce roku 1993 v podstatě kamuflovala," řekl.
Podotkl, že parlament dosud odmítal "nestydatě vymáhané, rozsahem neuvěřitelné a neuvěřitelně neskromné požadavky katolické hierarchie".
Grebeníček se odvolával také na různá vyjádření kardinálů Františka Tomáška a Dominika Duky, což popudilo poslance TOP 09 Jana Husáka.
"Kde bere tento člověk odvahu hovořit o pokání, když sám ho není schopen," prohlásil.
Předsedkyně sněmovny Miroslava Němcová podotkla, že by jí nevadilo Grebeníčkovo citování církevních osobností, kdyby dodal, jak je právě komunisté pronásledovali včetně věznění.
Proti jsou nejen opoziční ČSSD a KSČM, ale výhrady mají i Věci veřejné. Právě kvůli církevním restitucím hrozil nedávno dokonce pád vlády poté, co premiér Petr Nečas pohrozil demisí, pokud koalice jako celek nekývne na už rámcově dojednané navracení církevního majetku.
VV od počátku vyjednávání prosazovaly zásadu: vrátit co nejvíce nemovitého majetku a co nejméně nahrazovat penězi.
Od opozice vláda čekat podporu nemůže. Vyjednával s ní ještě bývalý ministr kultury Jiří Besser (TOP 09), komunisty ani sociální demokraty ale nepřesvědčil.
Podle ČSSD hrozí, že by se kvůli vracení majetku církvím prolomila restituční hranice 25. února 1948. Argumentuje i tím, že vyrovnání s církvemi v této podobě nemá podporu veřejnosti. ČSSD se proto pokoušela prosadit o této otázce referendum.
Koalice tak bude muset i v případě, že zákon hladce projde sněmovnou, ještě přehlasovat Senát, kde má převahu ČSSD.
Návrh zákona počítá s tím, že církve dostanou zpátky asi 56 procent majetku, o který přišly za minulého režimu, a to jen toho, který v současnosti drží stát. Má jít hlavně o pole a lesy. Vracení nemovitostí se tak týká hlavně katolické církve.
Za majetek, který už vrátit nelze, dostanou církve peněžitou náhradu ve výši 59 miliard korun. Vzhledem k inflaci se odhaduje, že se konečná částka za 30 let, po kterou ji stát bude postupně vyplácet, vyšplhá asi na 79 až 96 miliard korun.
Prvních 17 let vydávání majetku bude stát církve ještě finančně podporovat - a to částkou 1 miliardy a 400 milionů korun ročně. Tato částka se ale bude postupně snižovat - počínaje čtvrtým rokem o 5 procent ročně.
Po 30 letech vracení majetku a vyplácení náhrad už nebudou moci církve žádat od státu, který teď platí i mzdy duchovních, žádné peníze a dojde k faktické odluce církví a státu.
Je to další pokus, jak vyřešit otázku církevního majetku.
S podobným zákonem ovšem v roce 2008 neuspěla vláda Mirka Topolánka. Tehdy ho ve sněmovně potopila opozice spolu s několika koaličními přeběhlíky.
Topolánkova vláda ovšem počítala hlavně s peněžním odškodněním, která by se za dobu vyplácení podle tehdejších představ vyšplhala až na 280 miliard korun.
</text>
</clanek>
<clanek>
<nadpis>
Zase selhala, kritizuje Dobeš šéfku akreditační komise
</nadpis>
<text>
Ministru školství Josefu Dobešovi (VV) se nelíbí, jakým způsobem šéfka akreditační komise Vladimíra Dvořáková zveřejnila informaci, že se mají rušit plzeňská práva.
Kritizuje ji za to, že rozhodnutí sdělila dřív médiím než univerzitě. Tím podle něj "opakovaně selhala". Uvedl to tiskový odbor ministerstva školství.
Dvořáková kritiku odmítá. Podle ní má komise povinnost svá rozhodnutí zveřejňovat a u tohoto sledovaného případu chtěla rychlým vyjádřením předejít spekulacím.
Šéfka komise uvedla, že se rektorku univerzity snažila zastihnout ještě před zveřejněním stanoviska, ale nepodařilo se to.
"Nepovažuji za vhodné, aby byly výsledky správního řízení sdělovány nejdříve médiím a až poté samotné Západočeské univerzitě, rektorovi a děkanovi právnické fakulty. Zbytečně to vyvolává vlnu spekulací. Je to nedůstojné a jde o opakované selhání předsedkyně akreditační komise, profesorky Dvořákové," uvedl Dobeš.
Akreditační komise nyní neprodloužila plzeňským právům, která měla v posledních letech problémy, akreditaci. Zdůvodnila to tím, že se ve škole situace nezlepšila. Fakulta tak fakticky končí. Definitivní slovo bude mít ministerstvo školství, to ale v případě rozhodování o akreditacích proti stanovisku komise jít nemůže.
Podle tiskového odboru ministr výsledky akreditační komise nezpochybňuje. Jen se prý "ostře vyhrazuje" proti způsobu jejich sdělování veřejnosti. Ministerstvo uvedlo, že už dřív dostalo "řadu stížností dotčených vysokých škol na medializaci".
Dvořáková jako šéfka akreditační komise údajně sdělovala rozhodnutí v době řízení či v případech, kdy verdikt ještě nebyl pravomocný, vyplývá z vyjádření tiskového odboru.
Jméno plzeňské právnické fakulty padlo v posledních letech při několika skandálech. Už v roce 2008 akreditační komise plzeňským právům zakázala nabírat studenty do doktorandského studia. Zdůvodnila to nekvalitní vědou a chybějícími vědeckými výstupy. Škola se odvolala, zájemce mohla přijímat jen do několika oborů.
V roce 2009 vyplavaly na povrch informace, že proděkan fakulty i její děkan část svých prací opsali. Z funkcí odstoupili. Ukázalo se také, že asi 400 lidí zvládlo fakultu ve velmi krátkém čase. Mezi nimi byli politici i řada policistů. Nedostatky komise zjistila celkem u 65 absolventů. Se čtyřmi desítkami lidí pak univerzita zahájila řízení o zrušení titulu.
</text>
</clanek>
<clanek>
<nadpis>
V Karlových Varech jako v Moskvě. Rusové volí i v Česku
</nadpis>
<text>
Kolem zdejšího ruského konzulátu bylo v neděli neobvykle živo.
Stovky Rusů, kteří zde žijí, nebo jsou zde jen v lázních, využily možnosti spolurozhodnout o příštím ruském prezidentovi.
Zájem předčil očekávání. Před konzulátem se vytvořila až třicetimetrová fronta a krátce před polednem už volilo přes 400 lidí.
Jen v Karlovarském kraji žije kolem 4500 Rusů, volit do Karlových Varů ale přijeli i z Ústeckého a Plzeňského kraje. Očekávat lze údajně až 1000 voličů.
"Při loňských parlamentních volbách přišlo na konzulát odevzdat hlas kolem pěti stovek lidí. Tohle číslo bude určitě překonáno. O možnosti volit byli lidé informováni s dostatečným předstihem nejen prostřednictvím médií, ale distribuovali jsme oznámení i do největších karlovarských lázeňských hotelů a sanatorií," uvedl Alexandr Budajev z ruského konzulátu.
Přestože bylo na konzulátu poměrně rušno, organizace voleb tam byla velmi dobře zajištěna, takže čekání na možnost vhodit lístek do urny nebylo příliš dlouhé. Tři z pěti prezidentských kandidátů, a to Michail Prochorov, Vladimir Žirinovskij a Gennadij Zjuganov, měli ve volební místnosti své pozorovatele, kteří sledovali, jestli vše probíhá tak, jak má.
Po skončení voleb každý z pozorovatelů dostane i oficiální protokol o výsledcích. "Prozatím nemám žádné výhrady," řekl odpoledne Sergej Komkov, který byl zástupcem Zjuganova.
Volit ruského prezidenta přijela v neděli do Karlových Varů například skupina přátel z Ústeckého kraje.
Svezli se společně autem, ale prý by jeli i vlakem, kdyby to bylo třeba. Z Chebu přijela například devatenáctiletá studentka Alexandra Kadočniková, která v regionu žije tři roky a učí se vyrábět hudební nástroje.
Z konzulátu si odnesla kytici, protože to byly její první volby v životě. "Je to důležitý den a o tom, zda pojedu volit, jsem příliš dlouho neuvažovala. Přijela jsme s rodiči," uvedla.
Zajistit volby není pro personál ruského konzulátu v Karlových Varech nijak složitá věc, podotkl Budajev. Není ti poprvé, co se tady volby konají, a za jakousi zkoušku na letošní prezidentské volby lze považovat i loňské parlamentní.
"Nebylo třeba více personálu, dost práce ovšem dala, a ještě nám dá, administrativa a veškeré papírování s volbami spojené. Konečné výsledky voleb na konzulátu po sečtení všech hlasů pak odfaxujeme do Moskvy," dodal Budajev.
</text>
</clanek>
<clanek>
<nadpis>
Při požáru zahradního domku u Prahy uhořeli dva lidé
</nadpis>
<text>
Ve Statenicích u Prahy v neděli ráno hořel zahradní domek, uvnitř hasiči našli dvě ohořelá těla. 
Totožnost mrtvých zatím kriminalisté zjišťují, řekla mluvčí policie Prahy-venkov Štěpánka Zatloukalová.

Příčinu úmrtí by měla určit soudní pitva. 
Jak se lidé v domku ocitli a zda se v něm nacházeli ještě před vznikem požáru, je podle Zatloukalové předmětem dalšího vyšetřování. 

Jedním z mrtvých je muž, pohlaví druhé oběti není známo. 
"V současné době shromažďujeme veškeré informace a stopy, které by mohly přispět k objasnění případu," uvedla Zatloukalová.

Hasiči k případu vyjížděli před 06:00, zhruba za půl hodiny se jim podařilo dostat plameny pod kontrolu. 
Teprve během zásahu zjistili, že objekt byl obydlen. 
"Byla to dřevěná zahradní chatka. 
Když ji hasiči začali rozebírat, tak našli mrtvého muže. 
Zhruba po deseti minutách pak objevili další mrtvolu. 
Jestli to byl muž, nebo žena, nevím," uvedla Kostková.

Podle Zatloukalové se neštěstí stalo v Únětické ulici v místní části Černý Vůl. Plameny pohltily domek na zahradě rodinného domu. 
Několik svědků tvrdí, že požáru předcházel výbuch, policie to ale nepotvrdila. "Někteří slyšeli detonaci, někteří nic neslyšeli," uvedla Zatloukalová.

Podle starosty Jana Sládka požár místní nijak nevyděsil, protože šlo o budovu, která je schovaná v údolí. "Nic dalšího ale nevím. Policie na případ uvalila informační embargo," dodal.

Podobné události nejsou zdaleka výjimečné. V polovině února například hasiči našli mrtvého muže při požáru domu v Kladně-Dubí. Později zjistili, že ho zřejmě někdo zabil a budovu zapálil, aby smrt vypadala jako nehoda.

Ohořelé bezvládné tělo našli o tomto víkendu také hasiči ve Varnsdorfu při likvidaci požáru opuštěného objektu Českých drah. Podle policistů je mrtvým nespíš bezdomovec.
</text>
</clanek>
</clanky>
