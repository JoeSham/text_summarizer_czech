Vrchní soud v Praze potvrdil pětiletý trest vězení za podvody bývalému starostovi Chlumce na Ústecku Romanu Hanuschovi.
Podle obžaloby způsobil obci uzavřením nevýhodných smluv bez vědomí zastupitelstva škodu nejméně 16 milionů korun.
Vrchní soud nyní potvrdil trest za pokus o dotační podvod, porušení pravomoci veřejného činitele a povinnosti při správě cizího majetku.
Pětapadesátiletého Hanusche potrestal koncem dubna Krajský soud v Ústí nad Labem, exstarosta se proti rozsudku odvolal.
Smlouvy o spolufinancování projektu s developerem, který pozemky od obce koupil, uzavřel starosta podle rozsudku bez vědomí zastupitelstva.
Hanusch vedl obec od 90. let, jako starosta usiloval o to, aby počet obyvatel Chlumce překročil 5000 kvůli vyšším příjmům z daní do rozpočtu obce.
