Americko-australská společnost chce zkoumat podzemí pod dvaadvaceti obcemi na Berounsku.
Záměr působí zděšení.
Hluboko pod zemí ve vrstvách břidlic může být totiž vázaný hořlavý plyn spolu s naftou a firma Hutton Energy jej umí získat.
Česká průzkumná geologická firma, která pro ni pracuje, už obce a Správu CHKO Český kras oslovila.
Firma žádá, aby jí ministerstvo životního prostředí vymezilo takzvané průzkumné území, což je teprve první z několika kroků k tomu, aby mohla začít vlastní průzkum.
"Občané se k tomu staví nesmírně negativně, v podstatě jsou připraveni vyrazit do ulic demonstrovat, pro případ, že bychom tomu měli dávat zelenou," uvedla starostka Berouna Šárka Endrlová.
Případná těžba by přinesla obcím poplatky do jejich kasy.
Ze zákona by mohly získat 7,5 procenta z ceny nerostu.
