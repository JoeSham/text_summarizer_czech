Spolková vláda si loni stanovila smělý cíl: do roku 2022 odstavit všech 17 jaderných bloků, které byly v čase jaderné havárie v japonské Fukušimě na území Německa v provozu.
Rozhodla se je nahradit paroplynovými a zejména větrnými a solárními elektrárnami.
Do roku 2030 mají elektrárny využívající obnovitelné zdroje energie zajišťovat 35 procent hrubé spotřeby a do roku 2050 dokonce 80 procent.
Celkové náklady výstupu z jaderné energetiky naplánovala spolková vláda do roku 2050 na 550 miliard eur.
Znamená to nejenom redukovat objem fosilních paliv používaných v elektrárnách, nýbrž také na základě úspor v domácnostech i podnicích snížit celkové množství vyrobené energie.
Díky dotacím do obnovitelných zdrojů energie stoupla cena elektřiny v Německu oproti roku 2009 o 3,59 eurocentu za kilowatthodinu, a tedy o 13,5 procenta, což podle portálu Toptarif znamená pro čtyřčlennou domácnost vydat v průměru o deset eur měsíčně navíc.
Nikdo si ale netroufá odhadnout, kolik budou činit skutečné náklady do obnovitelných zdrojů, a tedy kolik bude v konečném účtu činit za deset let, kdy má být výstup z jaderné energetiky dokončen, celkový roční nárůst cen energií na jednu domácnost.
