České a slovenské muzeum v Cedar Rapids v americkém státě Iowa, které v roce 2008 vážně poškodily záplavy, dnes po čtyřech letech znovu otevřelo dveře návštěvníkům.
Velkou pozornost návštěvníků dnes při slavnostním otevření muzea vyvolala souborná výstava děl českého malíře Alfonse Muchy, kde se představuje na 230 umělcových děl.
Další výstava představuje návštěvníkům české a slovenské kroje, z nichž část poškozená záplavami byla nákladně obnovena.
Jde o dosud největší výstavu, kterou kdy muzeum v Cedar Rapids uspořádalo.
Znovuotevření českého a slovenského muzea je pro obchodníky důležitou vzpruhou, protože přinese do města nový příliv turistů.
Muzeum v Cedar Rapids v červnu 2008 poškodily povodně, které prostory budovy s knihovnou zaplavily třemi metry vody z rozbouřené řeky Cedar River.
Při technicky náročné operaci se celé 1500 tun vážící stavení přestěhovalo o 150 metrů dál nad záplavové území.
Na rekonstrukci muzea bylo vybráno dalších 25 milionů dolarů, deset milionů korun věnovala Česká republika.
