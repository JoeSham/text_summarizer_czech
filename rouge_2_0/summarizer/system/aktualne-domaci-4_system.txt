Ve Statenicích u Prahy v neděli ráno hořel zahradní domek, uvnitř hasiči našli dvě ohořelá těla.
Totožnost mrtvých zatím kriminalisté zjišťují, řekla mluvčí policie Prahy-venkov Štěpánka Zatloukalová.
Jak se lidé v domku ocitli a zda se v něm nacházeli ještě před vznikem požáru, je podle Zatloukalové předmětem dalšího vyšetřování.
"V současné době shromažďujeme veškeré informace a stopy, které by mohly přispět k objasnění případu," uvedla Zatloukalová.
Podle starosty Jana Sládka požár místní nijak nevyděsil, protože šlo o budovu, která je schovaná v údolí.
Ohořelé bezvládné tělo našli o tomto víkendu také hasiči ve Varnsdorfu při likvidaci požáru opuštěného objektu Českých drah.