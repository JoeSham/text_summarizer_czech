Spojené státy vyšlou na Blízký východ další letadlovou loď, už třetí.
Ministr obrany Leon Panetta povolal urychleně do služby přes pět tisíc námořníků z letadlové lodi USS John C. Stennis.
Pentagon ale odmítl, že by posiloval svou vojenskou přítomnost kvůli rostoucímu napětí s Íránem a jeho výhrůžkám o blokádě Hormuzské úžiny.
Letadlová loď John C. Stennis z Perského zálivu odplula teprve letos na jaře po sedmiměsíčním nasazení v rámci operace Trvalá Svoboda.
Nečekané povolání do služby se týká celkem 5 500 námořníků z letadlové lodi a z raketového křižníku systému Aegis USS Mobile Bay, který do oblasti zamíří také, oznámilo americké ministerstvo obrany.
Podle mluvčího Pentagonu Johna Littla má další letadlová loď v Zálivu "podpořit stávající síly" a zaplnit místo po další letadlové lodi USS Enterprise, která se jakožto služebně nejstarší má koncem léta vrátit zpět do USA, aby byla na konci roku slavnostně vyřazena.
Írán blokádou pohrozil už několikrát a Spojené státy začaly posilovat svou vojenskou přítomnost v oblasti.
Ve Středomoří navíc operuje další skupina s letadlovou lodí Dwight D. Eisenhower.
