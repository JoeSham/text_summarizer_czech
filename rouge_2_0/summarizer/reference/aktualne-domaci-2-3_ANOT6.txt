České a slovenské muzeum v Cedar Rapids v americkém státě Iowa, které v roce 2008 vážně poškodily záplavy, dnes po čtyřech letech znovu otevřelo dveře návštěvníkům.
Velkým nákladem zrekonstruovaná budova nabízí trojnásobně větší prostory, zvýšenou polohu jako ochranu před velkou vodou a lákavý program pro návštěvníky.
Muzeum v Cedar Rapids v červnu 2008 poškodily povodně, které prostory budovy s knihovnou zaplavily třemi metry vody z rozbouřené řeky Cedar River.
Při technicky náročné operaci se celé 1500 tun vážící stavení přestěhovalo o 150 metrů dál nad záplavové území.
Český stánek v Cedar Rapids získal větší muzejní prostory, divadlo pro 50 diváků, tři galerie, amfiteátr a studovnu.
Po ničivých záplavách se podle místního deníku The Gazette pomalu zotavuje i místní byznys, včetně obchodů v české čtvrti.
Znovuotevření českého a slovenského muzea je pro obchodníky důležitou vzpruhou, protože přinese do města nový příliv turistů.
Velkou pozornost návštěvníků dnes při slavnostním otevření muzea vyvolala souborná výstava děl českého malíře Alfonse Muchy, kde se představuje na 230 umělcových děl.