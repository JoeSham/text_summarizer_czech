České a slovenské muzeum v Cedar Rapids v americkém státě Iowa, které v roce 2008 vážně poškodily záplavy, dnes po čtyřech letech znovu otevřelo dveře návštěvníkům.
Velkým nákladem zrekonstruovaná budova nabízí trojnásobně větší prostory, zvýšenou polohu jako ochranu před velkou vodou a lákavý program pro návštěvníky.
České a slovenské muzeum ve stotřicetitisícovém Cedar Rapids, jednom z center českého a slovenského krajanského života v USA, vzniklo v roce 1974.
Velkou pozornost návštěvníků dnes při slavnostním otevření muzea vyvolala souborná výstava děl českého malíře Alfonse Muchy, kde se představuje na 230 umělcových děl.
Muzeum v Cedar Rapids v červnu 2008 poškodily povodně, které prostory budovy s knihovnou zaplavily třemi metry vody z rozbouřené řeky Cedar River.
Při technicky náročné operaci se celé 1500 tun vážící stavení přestěhovalo o 150 metrů dál nad záplavové území.
Náklady na přestěhování činily 713.000 dolarů (téměř 15 milionů korun).
Další výstava představuje návštěvníkům české a slovenské kroje, z nichž část poškozená záplavami byla nákladně obnovena.