V České republice pracovalo v prvních třech čtvrtletích loňského roku v průměru 248 900 důchodců.
Tvořili 5,1 procenta všech zaměstnanců.
Lidí se starobní penzí mezi pracujícími důchodci bylo 156 800, dalších 84 500 jich pobíralo invalidní důchod.
Nadpoloviční většinu zaměstnaných penzistů tvoří ženy.
"Při analýze reakcí na vystavené pracovní pozice se ukazuje, že senioři mají častěji zájem o práci na plný úvazek," uvedl Tomáš Ervín Dombrovský, mluvčí společnosti LMC provozující pracovní portály Jobs.cz a Prace.cz.
Dominantním sektorem pro pracovní uplatnění starobních důchodců jsou služby, ve kterých pracují tři čtvrtiny z nich.
Téměř dvě třetiny pracujících seniorů je přitom zaměstnáno ve vysoce kvalifikovaných profesích, zařazených do hlavní třídy specialisté nebo do široké skupiny technických, zdravotnických a pedagogických pracovníků.