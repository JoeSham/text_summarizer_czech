Velmi netradičním spojením expozice Tizianových obrazů s instalací nositele Turnerovy ceny Marka Wallingera způsobila poprask v uměleckých kruzích londýnská Národní galerie.
Vedle tří obrazů renesančního mistra lze totiž nakouknout jako na peep-show do lázně, kde se střídá šest nahých Dian.
Živých.
Do Dianiny lázně mohou zájemci nahlédnout buď prasklinou v mléčném skle, klíčovou dírkou, nebo mezerou v žaluziích.
Wallinger vycházel ve své instalaci z antické mytologie: mladý lovec Akteón v báji narazil na panenskou bohyni lovu Dianu, když se koupala, a protože ji viděl nahou, v hněvu ho proměnila v jelena, jehož pak roztrhali vlastní lovečtí psi.
" Jeho dílo se také jmenuje Diana a umělec pro ně najal šest dívek stejného jména.
Dívky do lázně vstupují oděny pouze do šperků, kterými autor díla odkazuje na Manetovo plátno s názvem Olympia.