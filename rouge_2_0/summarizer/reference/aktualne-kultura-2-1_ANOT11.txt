Velmi netradičním spojením expozice Tizianových obrazů s instalací nositele Turnerovy ceny Marka Wallingera způsobila poprask v uměleckých kruzích londýnská Národní galerie.
Vedle tří obrazů renesančního mistra lze totiž nakouknout jako na peep-show do lázně, kde se střídá šest nahých Dian.
Do Dianiny lázně mohou zájemci nahlédnout buď prasklinou v mléčném skle, klíčovou dírkou, nebo mezerou v žaluziích.
Projekt, který u kritiků vzbudil poměrně velký zájem, se podle Wallingera váže k poslední práci Marcela Duchampa nazvané Étant Donnés.
Jedná se o obraz ležící nahé ženy skrytý za dřevěnými dveřmi, kdy lze plátno spatřit pouze skrz několik malých děr.
Wallinger vycházel ve své instalaci z antické mytologie: mladý lovec Akteón v báji narazil na panenskou bohyni lovu Dianu, když se koupala, a protože ji viděl nahou, v hněvu ho proměnila v jelena, jehož pak roztrhali vlastní lovečtí psi.
Kromě Wallingerovy instalace jsou součástí expozice také objekty a obrazy Chrise Offiliho a Conrada Shawcrosse.