Projednávání zákona o vrácení majetku církvím zablokovaly opoziční obstrukce.
Předseda poslaneckého klubu ČSSD Jeroným Tejc dokonce navrhl přerušení projednávání do dubna.
Podotkl, že parlament dosud odmítal "nestydatě vymáhané, rozsahem neuvěřitelné a neuvěřitelně neskromné požadavky katolické hierarchie".
Návrh zákona počítá s tím, že církve dostanou zpátky asi 56 procent majetku, o který přišly za minulého režimu, a to jen toho, který v současnosti drží stát.
Po 30 letech vracení majetku a vyplácení náhrad už nebudou moci církve žádat od státu, který teď platí i mzdy duchovních, žádné peníze a dojde k faktické odluce církví a státu.
Za majetek, který už vrátit nelze, dostanou církve peněžitou náhradu ve výši 59 miliard korun.
Podle ČSSD hrozí, že by se kvůli vracení majetku církvím prolomila restituční hranice 25. února 1948.
Právě kvůli církevním restitucím hrozil nedávno dokonce pád vlády poté, co premiér Petr Nečas pohrozil demisí, pokud koalice jako celek nekývne na už rámcově dojednané navracení církevního majetku.
"Římsko-katolická církev příliš nezpytovala vlastní svědomí, nelitovala upřímně zla, které v minulosti způsobila, své hlasité požadavky na majetek až do konce roku 1993 v podstatě kamuflovala," řekl.