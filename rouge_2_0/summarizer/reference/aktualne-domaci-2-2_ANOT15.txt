Mánek ještě jako náměstek nedávno odvolaného ředitele Jana Stráského nepovolil, aby v podzimním vydání odborného časopisu Šumava vyšel článek, v němž dva pracovníci parku kritizují kácení stromů u Ptačího potoka i své nadřízené.
Nového šéfa šumavského národního parku Jiřího Mánka dostihla událost, která podle jeho kritiků svědčí o tom, že ředitel umlčuje nepohodlné odborníky, kteří nesouhlasí s oficiálním kursem parku.
Ačkoli kauza začala už bezmála před rokem, teď se znovu objevila poté, co se Mánek stal ředitelem parku.
"Příspěvek nebyl zařazený z toho důvodu, že byl nevyvážený a nepravdivě napadal vedení Správy Národního parku Šumava, což je od zaměstnance správy zvláštní praktika," vzkázal Mánek přes svého mluvčího.
Loni byl ještě náměstkem pro komunikaci s veřejností a byl odpovědný za způsob prezentování parku, tedy i za obsah časopisu Šumava.
Autoři - Čížková s Hubeným - v něm na základě několikaletého výzkumu uvádějí, že porosty u Ptačího potoka mají všechny základní charakteristiky přirozeného lesa a že poslat do této oblasti na kůrovce dřevorubce je nesmysl.
To je v rozporu se stanoviskem nového ředitele Mánka, který loni obhajoval kácení u Ptačího potoka i tím, že tamní porost je z větší části nepůvodním hospodářským lesem.