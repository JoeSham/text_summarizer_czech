Poslanec Věcí veřejných Otto Chaloupka podá do konce tohoto týdne stížnost proti obvinění z korupce.
Podá i trestní oznámení na svého někdejšího poslaneckého asistenta Vratislava Vařejku, který jej z korupce obvinil.
Policie viní Chaloupku z toho, že vybíral od svého asistenta část jeho výplaty jako úplatek za to, že pro něj bude dál pracovat.
Pokud bude odsouzen, hrozí mu až deset let ve vězení.
Chaloupka však tvrdí, že Vařejka dával část svého platu dobrovolně na kampaň pro komunální volby.
"Naprosto mi zničil život," řekl na adresu svého někdejšího asistenta Chaloupka.
Poslanec vidí za celou kauzou něčí snahu jej zdiskreditovat a oslabit tak pozici VV v Poslanecké sněmovně.