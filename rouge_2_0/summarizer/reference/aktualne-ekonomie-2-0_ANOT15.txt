Poslanci v pátek schválili další zvýšení daně z přidané hodnoty (DPH) a opět tak potvrdili, že ji mají v oblibě.
Lidé proti ní tolik neprotestují, dá se použít celoplošně, hůře se také páchají daňové úniky.
S DPH se vládě manipuluje poměrně lehce.
I tato daň má ale své mouchy, shodují se odborníci.
Za problematické označují například dvě sazby, které napomáhají vytvářet korupční prostředí a prostor pro lobbying.
DPH v současné době představuje páteř daňových příjmů v Česku i v dalších evropských zemích.
U nás se v loňském roce na všech vybraných daních podílela zhruba polovinou.
Celkem na ní stát inkasoval necelých 278 miliard korun.
Popularitě se DPH těší hlavně na starém kontinentě.