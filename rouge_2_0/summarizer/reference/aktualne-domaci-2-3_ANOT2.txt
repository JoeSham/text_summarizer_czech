České a slovenské muzeum v Cedar Rapids v americkém státě Iowa, které v roce 2008 vážně poškodily záplavy, dnes po čtyřech letech znovu otevřelo dveře návštěvníkům.
Po záplavách byla loni budova přemístěna na vyšší místo a její plocha se ztrojnásobila.
Náklady na přestěhování činily 713.000 dolarů (téměř 15 milionů korun).
Bylo to výrazně méně, než dva miliony dolarů, které by stálo zbourání stavby a její vybudování na jiném místě.
Na rekonstrukci muzea bylo vybráno dalších 25 milionů dolarů, deset milionů korun věnovala Česká republika.
Znovuotevření českého a slovenského muzea je pro obchodníky důležitou vzpruhou, protože přinese do města nový příliv turistů.
Velkou pozornost návštěvníků dnes při slavnostním otevření muzea vyvolala souborná výstava děl českého malíře Alfonse Muchy, kde se představuje na 230 umělcových děl.
Další výstava představuje návštěvníkům české a slovenské kroje, z nichž část poškozená záplavami byla nákladně obnovena.