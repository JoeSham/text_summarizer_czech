Ve Statenicích u Prahy v neděli ráno hořel zahradní domek, uvnitř hasiči našli dvě ohořelá těla.
Totožnost mrtvých zatím kriminalisté zjišťují, řekla mluvčí policie Prahy-venkov Štěpánka Zatloukalová.
Příčinu úmrtí by měla určit soudní pitva.
Jak se lidé v domku ocitli a zda se v něm nacházeli ještě před vznikem požáru, je podle Zatloukalové předmětem dalšího vyšetřování.
"V současné době shromažďujeme veškeré informace a stopy, které by mohly přispět k objasnění případu," uvedla Zatloukalová.
Několik svědků tvrdí, že požáru předcházel výbuch, policie to ale nepotvrdila.